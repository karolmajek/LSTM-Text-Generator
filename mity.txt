Narzędzia interpretacyjne przez dekady praktycznie zmonopolizowane przez lewicę dziś stają się ważnym orężem prawicy. Na razie obrabowani reagują jeszcze niedowierzaniem lub szyderstwem, chętnie też wytykają prawicowym adwersarzom brak teoretycznej ogłady i mniejszą subtelność interpretacyjną. Być może jednak wyrównanie sił i odwrócenie ról jest tylko kwestią czasu?

Dlatego właśnie nawet jeżeli (radykalnie) nie podzielamy założeń, na których się opiera prawicowa partyzantka semiotyczna, bardziej opłaca się ją analizować niż wyśmiewać.

Kim więc jest Voldemort ? Białym nacjonalistą walczącym o przetrwanie swej rasy. Po zdjęciu maski wężowego potwora jaką nałożyła mu autorka zobaczymy wiernego idei fanatyka, który nie boi się radykalnych akcji, nie boi się czarnej magii.

J.K.Rowling niezwykle trafnie opisała to co się dzieje dziś w Europie, multikulturową utopię . No właśnie, utopię. Zalewani przez imigrantów Europejczycy powoli stają się mniejszością na własnym kontynencie, jak pokazują wskaźniki urodzeń. Musimy zacząć podejmować radykalne metody walki, tak jak śmierciożercy, tak jak Voldemort i Darth Vader, tak jak Żołnierze Niezłomni, którzy w czerwonej propagandzie byli przedstawiani jako bandyci palący wsie. Nie bójmy się myśleć poza utartymi schematami ! Formujmy nasze szeregi abyśmy kiedyś mogli zmienić ten kraj. Prawda zwycięży!

Taki apel ukazał się niedawno na portalu Narodowcy.net. Głos zaniepokojonego fana Pottera spotkał się chłodną reakcją czytelników i śmieszkami krytyków z drugiej strony politycznej barykady. Redakcja portalu opatrzyła go komentarzem Powyższy tekst jest autorstwa jednego z naszych czytelników nie zaś członka redakcji i ma charakter humorystyczny.

Ale ja bym się nie śmiał. Potraktowałbym sprawę śmiertelnie poważnie. Po pierwsze, to kawałek pracy intelektualnej, która zasługuje na to, by ją docenić. Po drugie (i ważniejsze), sądzę, że mamy tu do czynienia z ważnym zjawiskiem społecznym, zapowiedzią istotnej zmiany paradygmatu. Na naszych oczach rodzi się nowa prawicowa partyzantka semiotyczna.

Prawica chce być sexy

W ten sposób znacząca staje się nie tylko treść przekazu (np. fabuła filmu czy książki), lecz także sam kod, w którym go wyrażono, a który przy normalnym odczytaniu ukrywa się za przekazem.
Po raz pierwszy od czasów Edmunda Burke’a prawica może być bardziej ponętna niż lewica. Wynika to nie tylko z umarszowienia polityki i przeniesienia jej w przestrzeń publiczną, gdzie prawica tradycyjnie radzi sobie dobrze. Konserwatyści zaczynają bić postępowców także na polach ich tradycyjnej dominacji. Prawico-hipsterzy noszą coraz fajniejsze ciuchy, konserwatyści z powodzeniem odkryli jako oręż ironię i poczucie humoru (por. świetny tekst Jakuba Dymka o alt-prawicy!).

Ostatnio wśród odwojowanych przez prawicę narzędzi znalazła się także interpretacja subwersywna. Polega ona na czytaniu tekstów wbrew czy w poprzek intencji nadawcy, ujawniając nie tylko oczywiste znaczenia, lecz także ideologicznie nacechowanie elementów świata przedstawionego zazwyczaj przyjmowanych przez odbiorców jako naturalne. (Jak układają się relacje hierarchiczne między bohaterami? Jak ze sobą rozmawiają? Co uznawane jest za dobro, a co za zło? itp.)

Umberto Eco praktykę taką określał mianem partyzantki semiologicznej, czyli odczytywania przekazu niezgodnie z instrukcją obsługi dołączoną przez nadawcę1. W ten sposób znacząca staje się nie tylko treść komunikatu (np. fabuła filmu czy książki), lecz także sam kod, w którym go wyrażono, a który przy normalnym odczytaniu ukrywa się za przekazem.

Lewicowi badacze z powodzeniem stosują tę strategię od dekad. Przyglądają się na przykład filmom Disneya pod kątem dystrybucji ról płciowych, demaskując stereotypowe wizje biernych księżniczek i aktywnych książąt, nierealistyczne kanony urody itp. (Co ciekawe, można odnieść wrażenie, że tego rodzaju krytyka nie pozostaje bez echa, wywierając realny wpływ na kolejne produkcje studia)

Od niedawna podobna praca analityczna coraz częściej wykonywana jest z pozycji prawicowych czy konserwatywnych. Kultura masowa, która przez myślicieli i publicystów lewicy analizowana jest jako narzędzie przemytu stereotypów klasowych, patriarchatu itp., z punktu widzenia prawicy oskarżana jest o stygmatyzację poglądów konserwatywnych i gloryfikację postaw liberalnych czy lewicowych. W tych samych tekstach, w których lewica znajduje elementy dyskryminacji, stereotypizacji itp., prawica dostrzega nachalną propagandę równości, tolerancji i multikulturalizmu.

Plemienne podziały sprawiają często, że kiedy Gwiezdne wojny bierze na warsztat Slavoj Zizek, akademiccy czytelnicy aż tarzają się po dywanie z radości. Kiedy natomiast ich analizę przeprowadza się z pozycji prawicowych, podnoszą się głosy, że to idiotyczne nadinterpretacje, a w ogóle to narodowcy mogliby obejrzeć coś ambitniejszego, a nie bajki o laserach dla dużych dzieci.

A to błąd. Partyzantki semiotycznej nigdy nie należy lekceważyć!

TaymTaymSWFlickrFot. Flickr / TaymTaym

Yoda, Bachantki i Renifer Niko

W świetle subwersywnego odczytania świat przedstawiony dzieła jest więc zbudowany z antywartosci, którym nadaje się miano wartości.
Prawicowa partyzantka semiotyczna jest niezwykle zróżnicowana. Moim celem nie jest, w żadnym razie, wrzucanie wszystkich jej przejawów do jednego worka. Istnieją jednak interesujące cechy wspólne, łączące różne próby interpretacyjne dokonywane ostatnio z prawej strony naszego intelektualnego podwórka.

Kto nie widział filmu, w którym Grzegorz Braun interpretuje Gwiezdne wojny, od niego właśnie powinien rozpocząć przygodę z prawicową partyzantką semiotyczną.

W swobodnej rozmowie na lotnisku niedawny kandydat na prezydenta proponuje całościowe subwersywne odczytanie dzieła Lucasa z punktu widzenia odwróconych ról. Dobry Imperator i źli rycerze Jedi porównywani do bezpieki. Instant classic.

A pamiętają Państwo, jak Tomasz Terlikowski oskarżał Renifera Niko o niszczenie rodziny? Film Renifer Niko ratuje święta został przez niego nazwany promocją rozwodów i patologicznych układów rodzinnych.2

Braciszek, którego ratować miał głównym bohater, nie był bowiem braciszkiem, a dzieckiem nowego konkubenta mamusi. Bunt reniferka związany był z tym, że chciał on, by jego prawdziwi rodzice do siebie wrócili i nie chciał zaakceptować nowego związku, cały zaś film zmierzał do wielkiej pochwały nowego związku, fantastyczności nowych więzi i normalności sytuacji, w której każde dziecko ma innych rodziców.

W świetle subwersywnego odczytania świat przedstawiony dzieła jest zbudowany z antywartosci, którym nadaje się miano wartości. Sama fabuła jest zaś rodzajem przynęty, która ma nas zwabić w sidła ideologii. Im milsza i cieplejsza, tym bardziej niebezpieczna:

Poza tym, i to jest największe niebezpieczeństwo, film jest cieplutką opowieścią o wartości przyjaźni, domu, odpowiedzialności. Ale niestety ideologiczny wkład czyni ją całkowicie nieakceptowalną dla rodziców, którzy chcieliby nauczyć dzieci, że brat to znaczy brat, małżeństwo jest nierozerwalne, a wierność jest wartością. Trudno też nie dostrzec, że niestety ten model deformowania dzieci od najwcześniejszych lat jest coraz częściej realizowany w bajkach czy filmach.

Recepcja tekstu była raczej sceptyczna. Śmiechom i żartom nie było końca! Ale głupi ci Rzymianie: to przecież tylko bajka dla dzieci, a Terlikowski doszukuje się w niej nie wiadomo czego

I jeszcze interpretacja znacznie bardziej profesjonalna, choć także dokonana z pozycji konserwatywnych (i także spotkała się z dość sceptyczna recepcją). Chodzi o opublikowany kilka tygodni temu w Plus-minus wywiad z socjologiem Michałem Łuczewskim, który protesty przeciw zaostrzeniu prawa aborcyjnego porównał do starożytnych Dionizjów.

To, co się działo na placu Zamkowym, było świętem, przerwaniem normalnego toku zajęć i miało uderzające analogie z greckimi, ekstatycznymi Dionizjami. W ateńskiej procesji niesiona uroczyście figura fallusa zajmowała centralne miejsce. Co zaskakujące, przy wszystkich różnicach związanych z procesem cywilizacyjnym, podobnie było w warszawskim marszu. Gest środkowego palca, który stał się jego emblematem, pochodzi ze starożytności i oznacza właśnie fallusa.3

Niezależnie od pozycji światopoglądowych autora, wydaje mi się niepokojące, że został wyszydzony za te same elementy interpretacji, które lewicowa partyzantka semiotyczna wykorzystuje bardzo chętnie. (Cha, cha – fallus, wszystko mu się kojarzy)

Mniej lub bardziej profesjonalne akty partyzantki semiotycznej coraz częściej znaleźć można w prawicowych rejonach internetu. Konserwatywnie usposobieni subwersywni czytelnicy chętnie biorą na warsztat zwłaszcza klasyki popkultury, jak choćby książki o Harrym Potterze. Tekst z Narodowcy.net, od którego rozpocząłem cały ten tekst, jest tylko jednym z wielu przykładów.

Na przykład Natalia Julia Nowak, która na swojej stronie przedstawia się jako polska nacjonalistka nieznosząca antypolonizmu, już kilka lat temu dokonała niezwykle interesującego odczytania Harrego Pottera jako opowieści o dyktaturze poprawności politycznej, tolerancji i multikulturowości4.

Analogiczne dyskusje nad Harrym Potterem toczą się na (skrajnie) prawicowych forach światowego internetu. (Tutaj np. zaniepokojony fan-neonazista pyta, czy można bezpiecznie czytać Pottera, bo chyba nie jest taki szkodliwy, skoro wszyscy główni bohaterowie są biali. Wejście na własną odpowiedzialność5) .

Biała siła, czarny charakter

Lewicowa interpretacja subwersywna miała założenia emancypacyjne. Tworzona była z perspektywy zdominowanych mniejszości (rasowych, klasowych, płciowych, seksualnych itp.). Dzięki pogłębionej interpretacji dzieł popkultury można było obnażyć ją jako narzędzie reprodukcji hierarchii, wykluczenia, systemów estetycznych itp.

Interpretacja subwersywna dokonywana przez prawicę tworzona jest z perspektywy uciskanej większości. Jej przedstawiciele, odcięci od mass mediów, wielkich wytwórni itp., zmuszeni są dokonywać aktów sabotażu na kulturze, którą tworzą dla niej inni czy obcy – liberałowie, marksiści, homolobby itp. (Być może mamy tu do czynienia z dwoma rodzajami partyzantki semiotycznej, analogicznymi do podziału na partyzantkę kosmopolityczną i telluryczną Carla Schmitta?)

Stąd ważnym narzędziem prawicowej partyzantki semiotycznej są pojęcia takie jak dyktatura politycznej poprawności6 (albo wręcz politpoprawności7) czy marksizm kulturowy8, rozumiane jako opresywna ideologia, za pomocą której rządząca kulturą mniejszość kontroluje normalną większość społeczeństwa.

Poprawność polityczna – miała ona w założeniu chronić pewne grupy społeczne przed werbalną przemocą i spowodować by świat stał się przyjaznym miejscem dla wszystkich. Ostatecznie stała się formą represji wobec każdego, kto złamał arbitralnie narzucone jej normy.

W tym kontekście niezwykle interesującym elementem prawicowej partyzantki semiotycznej jest odwrócenie polaryzacji: utożsamienie dobra ze złem i odwrotnie. Ci, którzy w oryginalnych książkach czy filmach byli czarnymi charakterami, zostają w subwersywnej interpretacji zrehabilitowani jako prawdziwi bohaterowie.

Jest to jak najbardziej logiczne! Skoro jako znaczący odczytany został sam kod przekazu, to całe dzieło (np. Gwiezdne wojny czy Harry Potter, by pozostać przy chętnie eksploatowanych przykładach), okazuje się kłamstwem wypowiedzianym z pozycji wrogiej propagandy. Stąd krok już tylko do stwierdzenia, że skoro zło (np. multikulturalizm, tolerancja, mieszanie się ras) przedstawione jest jako dobro, to zapewne działa też zasada odwrotna – prawdziwi bohaterowie będą ukazani jako łotry.

Stąd narodowcy wzywający do naśladowania Voldemorta i Vadera, Grzegorz Braun rehabilitujący galaktyczne Imperium czy Tomasz Terlikowski chwalący niegrzeczne zachowanie reniferka Niko sprzed propagandowej przemiany.

W tym punkcie interpretacja subwersywna zaskakująco zbliża się do niektórych praktyk fanowskich związanych z fantazjami o wejściu w świat ukochanego działa. Wspominana już Natalia Julia Nowak kończy swoją interpretację książek o Potterze następującym postscriptum:

Mogę gorzko zażartować, że gdybym trafiła do świata HP, zostałabym jedną z “tych złych. Byłabym śmierciożerczynią (służką Voldemorta) w czarnej szacie z kapturem, masce-czaszce i z Mrocznym Znakiem wypalonym na ramieniu. Często wołałabym “Avada Kedavra!, nadużywałabym zaklęcia torturującego, padałabym na kolana przed Czarnym Panem i walczyłabym przeciwko postaciom pierwszoplanowym.

Nic nowego pod słońcem

Warto pamiętać, że nie zawsze subwersywna interpretacja była domeną lewicy. Jeżeli sięgniemy jeszcze dalej wstecz, okaże się, że skrajna prawica ma w tej materii niezłe doświadczenie.

Zaskakująco sprawnie narzędziami subwersywnej posługiwali się naziści. Völkischer Beobachter, kluczowy organ propagandowy Hitlera, wiele miejsca poświęcał zgniłej literaturze upadającej Europy tworzonej przez Żydów, dekadentów, komunistów, zboczeńców i degeneratów wszelkiej maści. Niektóre z zamieszczanych tam tekstów były po prostu obrzydliwymi paszkwilami pozbawionymi cienia subtelności, inne czystą nienawiść ubierały w język teorii rasowych czy filozoficznych.

Bardzo często odkrycie treści wartościowanych negatywnie lub pozytywnie z punktu widzenia rasowego odbywało się właśnie poprzez pogłębioną lekturę dokonywaną wbrew intencjom autora. Czasem stosowano metodę łopatologiczną (czy autor jest Żydem? jak przedstawieni są Żydzi w powieści?), czasem silono się na więcej subtelności poszukując treści ukrytych (Wagnerowskie i Tolkienowskie karły/krasnoludy jako Żydzi).

Liczne przykłady tego rodzaju interpretacji przedstawia David B. Denis w książce Inhumanities. Nazi Interpretations of Western Culture. Choć poszczególne interpretacje różnią się między sobą tonem, językiem i metodologią, podstawowym wątkiem powracającym we wszystkich niemal analizach dzieł sztuki jest potrzeba ulokowania każdego z nich po jednej ze stron odwiecznego i wiecznego konfliktu zwanego wojną kulturową. Książki, filmy i obrazy albo są z nami, albo są przeciw nam. Brzmi znajomo?

Przytaczam ten historyczny przykład nie po to, by wskazywać na prostą analogię. Myliłby się ten, kto by w nowej prawicowej partyzantce semiotycznej poszukiwał powrotu starej mowy nienawiści. Proste porównywanie nazistowskiej propagandy i niezwykle zróżnicowanych współczesnych aktów prawicowej krytyki subwersywnej jest i krzywdzące dla jej autorów, i nieskuteczne jako próba zrozumienia zjawiska (czy przeciwstawienia mu się).

Chodzi tylko o to, by pamiętać, że interpretacja subwersywna nie jest same przez się praktyką emancypacyjną związaną z lewicą.

Żadna opcja polityczna nie ma monopolu na semiotyczną partyzantkę.

W ramach projektu Pamięciowy wymiar transformacji ustrojowej pracuję ostatnio sporo na sejmowych dokumentach. Okazuje się, że wątki spiskowe w różnych formach pojawiały się w polskim parlamencie znacznie częściej, niż by się tego można spodziewać.

Poniżej subiektywna lista 7 spiskowych toposów, które przewijają się w oficjalnych dokumentach Sejmu.

1. Czy Pan Premier zamierza podjąć kroki zmierzające do delegalizacji masonerii?

Liga Polskich Rodzin wprowadziła do sali sejmowej wątek masonów, o których przed czasami Romana Giertycha wspominano raczej w kuluarach. W styczniu 2007 roku poseł Witold Bałażak z Radomia (niedoszły absolwent teologii na KUL) zapytywał, interpelował i zachęcał do aktywnej walki z masonerią w Polsce:

W związku z zapisem art. 13 Konstytucji Rzeczypospolitej Polskiej stanowiącym, że zakazane jest między innymi istnienie organizacji mających utajnione struktury i członkostwo, powstaje pytanie o fakt istnienia w Polsce licznych już organizacji masońskich, które szczególnie rozkwitały od początku lat dziewięćdziesiątych ubiegłego wieku, czyli już w wolnej Polsce.

Powstawały i powstają nowe loże umiejscowione w różnych obrządkach, pomimo ciągle obowiązującego zakazu przynależności do nich przypominanego przez Urząd Nauczycielski Kościoła, którego stanowisko w tej kwestii jest niezmienne.

W związku z powyższym kieruję do Pana Premiera następujące pytania:

1. Jakie jest stanowisko Pana Premiera w stosunku do masonerii?

2. Czy znana jest liczba lóż i obrządków masońskich działających w Polsce?

3. Jak wygląda rozwój masonerii w Polsce od roku 1990?

4. Ilu Polaków należy do różnych lóż i obrządków masońskich?

5. Czy można zauważyć polityczne oddziaływanie masonerii na politykę?

6. Czy Pan Premier zamierza podjąć kroki zmierzające do delegalizacji masonerii w związku z zapisami art. 13 Konstytucji Rzeczypospolitej Polskiej?

7. Czy przewidywane są kroki prawne w stosunku do założycieli i przywódców masonerii w Polsce na wzór tych z II Rzeczypospolitej?1

Jak zwykle w takich wypadkach, odpowiedź na interpelację okazała się rozczarowująca: brak podstaw formalnych i materialnych do ewentualnego uruchomienia postępowania sprawdzającego z urzędu2. Na pytanie 1 i 5 odpowiedzi brak

2. Sztuczna mgła, pułapka helowa

Pani Marszałek! Wysoka Izbo! Polakom należy się prawda. Żeby tę prawdę można było poznać, musimy dowody mieć w ręku. Jestem fizykiem, i dlatego też chciałbym powiedzieć kilka rzeczy jako osoba, która mówi na poziomie eksperta. Jestem przekonany, że brak tych dowodów, brak wraku samolotu w Polsce, brak oryginału czarnych skrzynek w Polsce, rodzi różnego rodzaju koncepcje, które z punktu widzenia nauki wcale nie są takie zupełnie dziwne, odnośnie do mgły. Można coś takiego zrobić.

To poseł Andrzej Ćwierz podczas sejmowej debaty o raporcie MAK. Wkrótce pomysłem sztucznej mgły udaje mu się zarazić mecenasa Rafała Rogalskiego, reprezentującego część rodzin ofiar katastrofy. Zrzucany ciekły hel powoduje efekt mgły Znalezienie go w płucach ofiar bądź w zagięciach ubrań byłoby bardzo poważnym dowodem potwierdzającym tę hipotezę. Zainspirowany Rogalski zamierzał wystąpić do prokuratury o zbadanie zawartości helu w organizmach ekshumowanych ofiar.

Teorię posła Ćwierza uwiarygadniał fakt, że rzeczywiście ma on doktorat z fizyki. W rozmowie z dziennikarzami poseł przyznał jednak, że kontrowersyjnej koncepcji nie opracował sam, lecz znalazł ją w anonimowym mailu.

3. Lobby homoseksualne

Jak nie masoni, to lobby homoseksualne. Określenie to padało w Sejmie dziesiątki razy. Podejrzenia o jego wszechmocy, zorganizowanym charakterze, zdolnościach kamuflażu i infiltracji przewijają się w wypowiedziach licznych posłów.

Lobby homoseksualne może być zadowolone, zaś rodzice są przerażeni. – alarmuje posłanka Małgorzata Sadurska5. Prawdziwe problemy zamiatane są pod dywan, ubolewała w swej interpelacji posłanka Anna Sobecka, a tymczasem codziennie polska opinia publiczna zajmowana jest drugorzędnymi problemami. Zakrywa się prawdziwe dramaty polityczno-gospodarcze, przed którymi obecnie stoi Polska, karmiąc opinię publiczną sztucznie wytworzonymi tematami zastępczymi, skutecznie podsycanymi przez szeroko pojęte lobby homoseksualne.

Jeszcze ostrzejsze zarzuty pod adresem lobby homoseksualnego wysuwał poseł Stanisław Pięta, w specjalnej interpelacji poświęconej temu problemowi:

Według danych statystycznych z różnych lat od 23 do 43% przestępstw seksualnych popełnianych na dzieciach było sprawką gejów. Zważywszy, że stanowią oni 1%, góra 2%, społeczeństwa, wydaje się to być niepokojącą nadreprezentacją. Badacze ujawniający te statystyki zgodnie twierdzą, że lobby homoseksualne nie dopuszcza, by takie dane wychodziły na jaw.

W interpelacji posła Pięty pojawiają się konkretne pomysły na walkę z wszechobecnym zagrożeniem, np. działania rozpoznawcze polegające na identyfikacji i monitoringu lokali rozrywkowych, klubów, melin odwiedzanych przez homoseksualistów?.

Sejm-FB

4. Zamach na Mariana Krzaklewskiego

Marian Krzaklewski jest dziś postacią nieco zapomnianą. Jeżeli wierzyć wypowiedziom świadków, wśród wielu jego interesujących cech charakteru istotny był także pewien rys paranoiczny.

W książce Czas na Akcję Krzaklewski wspomina:

Po niedawnej manifestacji przed Sejmem kobiety powiedziały mi, że słyszały, jak jeden podoficer policji mówił do drugiego: – Daj mi granat, to rzucę w Krzaklewskiego

Najsłynniejsza jest jednak historia o próbie zamachu pod Stocznią. Oskarżenia o zamach nie padły w prawdzie z sejmowej mównicy, lecz na posiedzeniu klubu, sądzę jednak, że warto je umieścić w tym zestawieniu (Oddaję głos Robertowi Krasowskiemu, bo ładnie pisze)

Krzaklewski wymyślił sobie, że Tomaszewski chce nie tylko obalić premiera, ale też dokonać zamachu na niego, na Krzaklewskiego. I to nie na jego stanowisko, ale na jego życie. Ta zadziwiająca historia ma tak wielu świadków, że nie sposób w nią nie uwierzyć. Bo rozhisteryzowany Krzaklewski opowiedział wszystko na posiedzeniu klubu Akcji. Przygotowywana była prowokacja przeciwko mnie – mówił do zdumionych posłów. Pod bramą Stoczni Gdańskiej, w rocznicę Sierpnia Plan był precyzyjny Moje życie było zagrożone A premierem miał być ktoś stąd – krzyczał Krzaklewski, wodząc wzrokiem po sali. To nie był blef, współpracownicy Krzaklewskiego twierdzili, że ten w istnienie spisku głęboko uwierzył. Dowodził nawet, że w tłumie przed stocznią rozpoznał kobietę, która miała się na niego rzucić.8

Nie trzeba dodawać, że współpracownicy szefa Solidarności wspominają dziś ten epizod z dość mieszanymi uczuciami

5. Chemitrails ministra Szyszki

Chemitrails czyli smugi opryskowe to jedna z najpopularniejszych na świecie teorii spiskowych. Dla niewtajemniczonych, w skrócie wygląda to tak. Kojarzycie te białe linie, które zostają za samolotami, o których zawsze wam mówili, że to nic takiego? A co, jeżeli to toksyczne substancje, którymi opryskują nas Władcy-Tego-Świata?

Sprawę postanowił zbadać, jeszcze jako poseł, Jan Szyszko.

W ostatnich miesiącach byłem wielokrotnie informowany i pytany przez zaniepokojonych ludzi o przyczyny i skutki częstego stosowania, jak określają, oprysków z samolotów metodą chemitrails. Niektórzy kojarzą to z wojskowymi projektami badawczymi w atmosferze, wyrażając zaniepokojenie o swoje zdrowie. Muszę przyznać również, że wiele sprzecznych informacji pojawia się w Internecie

W zaistniałej sytuacji uprzejmie proszę o udzielenie odpowiedzi na następujące pytania:

1. Co to jest chemitrails?

2. Od kiedy chemitrails jest obserwowane w Polsce?

3. Czy chemitrails jest celowo wywoływane na terenie Polski, a o ile tak, to w jakim celu i jaki to może mieć wpływ na zdrowie człowieka i stan środowiska przyrodniczego? 9

Odpowiedź z Ministerstwa była, jak się łatwo domyśleć, dość rozczarowująca:

Zgodnie z posiadaną przez Ministerstwo Środowiska wiedzą pojęcie chemitrails czy też chemtrails odnosi się do smug powstających za lecącym samolotem. Ministerstwo Środowiska nie może wskazać legalnej definicji chemitrails, ponieważ nie występuje ona w oficjalnych dokumentach i opracowaniach znanych resortowi.

Większość środowiska naukowego utrzymuje, że przedmiotowe ślady na niebie to smugi kondensacyjne wytwarzane w wyniku emisji spalin zawierających ośrodki krystalizacji z działających silników samolotowych w określonych warunkach atmosferycznych i na odpowiedniej wysokości.

Ponadto informuję, że Ministerstwu Środowiska nie są znane jakiekolwiek informacje na temat rozpylania przez samoloty niedozwolonych substancji chemicznych w polskiej przestrzeni powietrznej.10

Swoją interpelacją minister Szyszko nie powstrzymał chemitrails, zyskał jednak grono wdzięcznych wyborców. Portal zmianynaziemi.pl zachwala go tymi słowy:

Jedną z najbardziej pozytywnych postaci nowego polskiego rządu jest przyszły minister Środowiska Jan Szyszko. Świadczy o tym między innymi jego postawa w kwestiach tak istotnych jak globalne ocieplenie i smugi chemiczne, zwane też z angielskiego jako chemtrails. Dwa lata temu jeszcze jako poseł, Jan Szyszko zapytał wprost w interpelacji o to co jest spryskiwane nad naszymi głowami11.

6. Talibowie w Klewkach

W Klewkach na Mazurach lądują Talibowie. Zaopatrują się tam w wąglika. Tyle, z charakterystyczna dla siebie lapidarnością, z mównicy sejmowej zdradził Andrzej Lepper, jedna z najbarwniejszych postaci polskiej polityki po 1989 r.

Sprawa Klewek żyje dziś w kontekście tajnych więzień CIA. Wielu komentatorów (np. niesławny bloger Matka Kurka12) twierdzi bowiem, że Lepper wprawdzie pomylił Kiejkuty i Klewki oraz cel wizyty Afgańczyków, ogólnie miał jednak poprawne informację co do tego, że jacyś Talibowie w Polsce byli.

7. Wypowiedź Andrzeja Leppera z 29 listopada 2001 – matka wszystkich spisków

Ale Klewki to dopiero początek! 29 listopada 2001 roku Sejm ma dyskutować wniosek o odwołanie Andrzeja Leppera z funkcji wicemarszałka. Lepper wychodzi na mównicę i zamiast obrony, przechodzi do gwałtownego kontrataku, który przejdzie do historii jako ziarno, z którego wykiełkują dziesiątki teorii spiskowych, do dziś żywotnych w polskiej polityce.

Lepper zabiera głos jako pierwszy, wnosząc o zmianę porządku obrad i przyspieszenie głosowania, z charakterystyczną dla siebie skromnością zauważając, że od tygodnia opinia publiczna – nie tylko w Polsce, ale i za granicą – niczym innym nie żyje.

Rozpoczyna się dyskusja, w której głos zabierze wreszcie także sam zainteresowany. Zaczyna się standardowo, od słownych przepychanek i zapowiedzi końca Wersalu:

Panie Marszałku! Wysoka Izbo! Myślę, że trochę kultury Wysoka Izba zachowa, zarówno jedna, jak i druga strona. (Poruszenie na sali)

I po co ta dyskusja?

Na szczęście w tym parlamencie są siły narodowe, polskie: Liga Polskich Rodzin i Samoobrona; na całe szczęście. (Oklaski)

(Głos z sali: Cha, cha, cha)

Co by było, gdyby tych sił nie było? I co? I dzisiaj wam to przeszkadza, tak? My wiemy, w czym wam to przeszkadza. I z tej trybuny padną te prawdy, na które odpowiecie; odpowiecie, zobaczymy, co zrobicie. A musicie wiedzieć jedno, że to nie jest straszenie. To wszystko jest nagrane. I kaseta z waszego zachowania tu

(Głos z sali: Nie strasz.)

w tej Wysokiej Izbie pójdzie do każdej gminy. Wyborcy zobaczą, jak wy ich traktujecie. Śmiejecie się z handlowców na bazarach, śmiejecie się z tego, że mówi się, że ktoś rozkrada Polskę, że ktoś przez 12 lat doprowadził do 3 milionów ludzi bezrobotnych? Śmiejcie się dalej. (Oklaski)

Później Andrzej Lepper przedstawia krótkie anty-expose, sypiąc danymi na temat inflacji, oprocentowania kredytów, bezrobocia i znikającego majątku państwowego. Wymienia kolejne państwowe przedsiębiorstwa sprzedane według niego za bezcen: FSM Bielsko-Biała?, PZU SA i PZU Życie, Stocznia Gdańska, Gerber Alima, Polkolor, Browar Leżajsk Widać tu mistrzostwo Leppera w odnajdywaniu łączności z szeroką publicznością, rozpoznawaniu polskich mitologii transformacyjnych i towarzyszących im emocji. Bo w lokalnych społecznościach każda taka prywatyzacja buduje własną mitologię, często niezwykle krytyczną wobec prywatyzacji i całego procesu transformacji ustrojowej.

Wszystko to jednak dopiero przygrywka, do wypowiedzi, która na lata wstrząśnie Polską wyobraźnią spiskową.

Sprawa tych bogaczy polskich. Chciałbym spytać, bo jestem w posiadaniu dokumentów, dokumentów i świadków. Powtarzam: jestem w posiadaniu. Nie jestem tutaj sędzią, żebym mówił, że są winni.

Panie Pośle Piskorski! Czy prawdą jest, że w hotelu Viktoria spotykał się pan 4-krotnie z niejakim panem S. Było to 7 marca 1998 r. i wtedy wręczył panu 50 tys. dolarów. Po raz drugi 16 lipca 1999 r. wręczył panu 120 tys. dolarów. Trzeci raz – 23 października – 110, czwarty raz – 17 kwietnia 2000 r. – 150.

Marszałek Sejmu przerywa Lepperowi, pyta, czy jest świadom odpowiedzialności za swoje słowa. Niezrażony Lepper kontynuuje ofensywę Ja pana tylko przestrzegam, że to, co pan w tej chwili robi, jest zagrożone także sankcją karną i nie wiem, czy warto to czynić. – ostrzega jeszcze marszałek.

Dziękuję, zrozumiałem.

że pan Olechowski 17 listopada 2000 r. o godz. 18 w kawiarni czy restauracji u Grosslera

(Głos z sali: Gesslera.)

Gresslera, tak, przepraszam.

(Głosy z sali: Gesslera.)

Obojętnie jak; wiemy, o co chodzi.

(Głosy z sali: Wiadomo, o co chodzi?)

To wiecie, o co chodzi? A, to dobrze, że wiecie, o co chodzi. (Wesołość na sali, oklaski) Myślałem, że nie wiecie. Wiecie, o co chodzi.

Niech odpowie po prostu, bo prokurator spyta o to. Ja zwrócę się do prokuratora, bo ja, powtarzam, sędzią nie jestem.

przyjął kwotę około 2 mln dolarów na kampanię wyborczą.

Wam nie trzeba pieniędzy na partię. Wam na kampanię nie trzeba pieniędzy. No po co wam? Te billboardy to wam z nieba spadają. Aniołki płacą za to, tak? (Oklaski)

Te kampanie to też ciekawa sprawa z waszej strony. Po co wam pieniądze? Wam nic nie trzeba.

A czy jest prawdą, że również, no, niestety posłowie Sojuszu Lewicy Też zapytam prokuratora.

Pan minister Cimoszewicz w hotelu Victoria 4 marca 2001 r.

Tak, kiwajcie głowami. Ja wiem, co mówię. Zapuszkujecie mnie. Pchajcie, znajdziecie dyspozycyjnych sędziów, tylko wysłuchajcie: 120 tys. dolarów.

Następnie pan minister Szmajdziński. ˝Carringtona˝ pan zna. 50 tys.

Ja pytam: Czy tak było? Do sądu, do prokuratury te dokumenty trafią. Co zrobi prokuratura, zobaczymy.

A może byście panowie tak pojechali razem, pan Szmajdziński, pan Tusk i pan Cimoszewicz, na mecz do Wrocławia, Śląsk Wrocław. Pojedźcie tam na ten mecz. Tam w hotelu Wrocław między godz. 9 a 9.30, 20 kwietnia 2001 r., jeden z was (nie wiecie, który, to porozmawiajcie ze sobą) podobno – ja nie twierdzę, że tak było – podobno otrzymał kwotę 350 tys. dolarów od niejakiego pana S. Jeszcze pan Schetyna też widział to.

Panie Tusk, sprawa spotkania pana z nieżyjącym ˝Pershingiem˝. Nie wiem, czy miała miejsce; może pan Zaprzeczycie na pewno temu. 10 lipca 1998 r. podobno pożyczył panu 300 tys. zł.

Ja kończę.

Odpowiecie na to, że to nieprawda, że to jest niczym, to jest nieprawda – co ten Lepper opowiada No, pewnie, że tak odpowiecie. Natomiast te dokumenty na ten temat istnieją i mówię wam, że są zdeponowane w odpowiednich miejscach. Obojętnie, co by mi się stało (bo pogróżki już były), te dokumenty ujrzą światło dzienne. Ujrzą światło dzienne i zobaczymy, co wtedy powiecie.

O kontach w bankach szwajcarskich nie będę mówił, ale Wysoka Izba wie dokładnie, że 5 mld dolarów jakoś zginęło z Polski. Prasa ogłosiła, że zostały wywiezione w torbach i walizkach. 5 mld dolarów. Co to jest? Czy ktoś się tym zajął? Czy ktoś odpowiedział na pytanie, czyje to były pieniądze? A może ˝SuperExpress˝ kłamał? Może i kłamał. Wobec mnie też kłamią nieraz. Ale tak poważną sprawę należało wyjaśnić, i to bardzo szybko. Tego nie zrobiono.

Niemal każde wspomniane przez Leppera spotkanie: hotel Victoria, mecz we Wrocławiu, sprawa Pershinga – doczekają się własnych teorii spiskowych i mniej lub bardziej rzetelnych dziennikarskich śledztw. Kolejni politycy i dziennikarze będą do nich nawiązywać w swoich autobiografiach i opracowaniach.

Paradoksalnie, nowe życie tchnie we wszystkie te oskarżenia tragiczna śmierć Andrzeja Leppera.

Zbliża się 11 listopada. Cała Polska maszeruje. Jak nie za, to przeciw; jak nie maszeruje, to biegnie albo stoi (blokując inne marsze). To chyba dobra okazja, żeby przyjrzeć się szerzej spotkaniu chodzenia i polityki. Bo w ostatnich latach polska polityka doświadcza prawdziwego UMARSZOWIENIA.

(11/11 o 9.oo będę opowiadał o umarszowieniu polityki w radiu TOK FM – zapraszam!)

Oto trzy najważniejsze moim zdaniem aspekty umarszowienia, a zarazem trzy powody, dla których w ostatnich latach oszaleliśmy na punkcie demonstracji, manifestacji, wieców i pochodów.

1. Umarszowienie jako powrót wykluczonych ciał

Umarszowienie czytać można jako przywrócenie wypartego żywiołu cielesnego i materialnego.

Jedną z najważniejszych cech dobrego mitu jest zaangażowanie cielesne wierzących. Wyobrażenia, które dziś często znamy w postaci tekstów – jak choćby mitologia grecka – istniały pierwotnie poprzez multum relikwii, rytuałów, ceremonii Mity całego świata lubują się w wynajdywaniu materialnych nośników mocy, świętych miejsc, w fizycznym angażowaniu wyznawców. Amulety, święte źródła, relikwie, procesje, wyprawy – to wszystko materialne, cielesne formy uobecniania i przeżywania mitu.

Tymczasem odmitologizowanie, jakie w ramach nowoczesności dotknęło wiele sfer otaczającego nas świata, w pierwszej kolejności dotyczyło właśnie tej materialnej strony. Rytuał znikał ze świata szybciej niż obraz czy opowieść. Szczególnie wyraźnie widać to w nowoczesnej polityce.

Odczarowanie świata, o którym tak przekonująco pisał Max Weber, doprowadziło do rosnącej biurokratyzacji i profesjonalizacji polityki, która stopniowo zamieniała się w spektakl kontrolowany najpierw przez armię niewybieralnych urzędników, a następnie przez wszechpotężnych ekspertów od wizerunku.

Nie dziwne więc, że wielu wyborców wyraża zmęczenie spektaklem i pragnienie powrotu Realnego, którego wyrazem wydaje się cielesność. W tym sensie umarszowienie polityki, przywrócenie jej wymiaru cielesnego można interpretować jako element szerszego procesu, którego rezultatem jest także sukces Donalda Trumpa i podobnych mu figur. Trump jest wszak czystym id, nieskrępowanym niczym popędem wykluczonym przez wiele lat z polityki za sprawą dyktatury ekspertów. Za triumf Trumpa odpowiada fantazmat o powrocie Realnego, którego nośnikiem jest ciało – czasem obsceniczne, niepoddające się kontroli, zawsze jednak autentyczne w swej materialnej obecności. (Szerzej piszę o tym w artykule Czarowanie polityki religią, który ukaże się w najbliższym numerze Tygodnika Powszechnego.)

Warto pamiętać, że powrót ciała w przestrzeń publiczną wiąże się często także z przywróceniem poczucia sprawstwa. Ludzie wykluczeni z polityki objętej dyktatem ekspertów mogą odzyskać poczucie kontroli nad rzeczywistością przez współbycie, współdziałanie, ale także akty solidarności (herbata, kanapki, synchronizacja głosów) i agresji (wyrywanie drzewek, niszczenie, walka z policją).

2. Umarszowienie jako medialna polityka eventu

Delacroix_LibertyPrzyglądając się uważnie marszom politycznym łatwo dostrzec, że – podobnie jak wielkie wydarzenia sportowe czy koncerty gwiazd muzyki – składają się one z chmury różnorodnych znaków i komunikatów nadawanych indywidualnie i grupowo przez poszczególnych uczestników wydarzenia. W tłumie maszerujących najłatwiej zauważyć oczywiście transparenty i tablice z hasłami, w sposób dosłowny przekazaniu treści służą także skandowane slogany czy przemówienia polityków i liderów społecznych. Ale oprócz tych oczywistych narzędzi semiotycznych, komunikacji może służyć także np. ubiór (odzież patriotyczna na 11 listopada, czerń czarnych marszy itp.), zajmowane przez maszerujących miejsce (wybór ulic, placów, mijanych budynków publicznych i pomników), czas marszu (wybór dat, nawiązywanie do wydarzeń historycznych), śpiewane przez uczestników piosenki

Polityka, a w szczególności jej obszary związane z pamięcią, w sposób nierozerwalny wiążą się z nowymi formami komunikacji, jakich uczy nas ponowoczesny kapitalizm. Fundamentalnymi nośnikami treści politycznych stają się więc towary (np. koszulki z kotwicą Polski Walczącej albo tzw. Żołnierzami Wyklętymi), ale też (przepraszam za słowo) eventy, czyli zorganizowane wydarzenia kulturalne, w których odbiorców zaprasza się do wyrażenia określonych poglądów poprzez współuczestnictwo.

Event rozgrywa się jednocześnie w przestrzeni realnej i wirtualnej. Zapośredniczony jest przez tradycyjne media (przychylne i nieprzychylne, pokazujące lub milczące), ale także – a może przede wszystkim – przez media społecznościowe. Medialna obecność eventu rozgrywa się w trzech płaszczyznach czasowych: poprzez zapowiedzi, relację i recepcję.

Podobnie jak każde wydarzenie kulturalne, marsz istnieje najpierw poprzez gęstniejącą stopniowo sieć zapowiedzi. Na mieście pojawiają się plakaty, do uczestnictwa zachęcają telewizyjne i radiowe wypowiedzi organizatorów, w prasie drukowane są wyrazy poparcia lub ostrzeżenia. Szczególną rolę odgrywa ostatnimi czasy promocja w mediach społecznościowych, która umożliwia złożenie z wyprzedzeniem deklaracji uczestnictwa. Najważniejszym elementem zapowiedzi tegorocznego Marszu Niepodległości była z pewnością walka o jego profil facebookowy. Dzięki temu wszystkiemu event, jakim jest marsz polityczny, zaczyna żyć na długo przed tym, nim ktokolwiek faktycznie zacznie maszerować. Podobnie jak hollywoodzkie produkcje, wydarzenie może się stać epokowe czy kultowe na długo przed tym, nim jeszcze się wydarzy.

Teraźniejszość współczesnego eventu kulturowego wyznacza relacja. To w tym wymiarze obecności kulturowej dzieje się dziś najwięcej nowych, ciekawych rzeczy. W najdrobniejszych szczegółach na żywo marsze polityczne relacjonują telewizje informacyjne i programy radiowe, portale informacyjne organizują specjalne serwisy, w których newsami stają się informacje o tym, gdzie znajduje się aktualnie czoło pochodu, kto przemawia albo fakt, że tłum gęstnieje, rzednie ludzie rozchodzą się bądź reagują entuzjastycznie. Specjalne relacje na żywo przygotowane są także dla kierowców zainteresowanych żywo nienapotkaniem pochodu na swojej drodze. Najważniejsze jednak dla funkcjonowania współczesnych marszów politycznych wydają mi się relacje prowadzone przez uczestników. W postaci tysięcy telefonów komórkowych, aparatów i tabletów marsz niesie ze sobą zwierciadło, w którym jego uczestnicy przeglądają się i potwierdzają realność i doniosłość tego, co się właśnie wydarza. Marszowi fizycznemu i przestrzennemu towarzyszy więc jak cień wirtualny pochód splatający w jeden organizm uczestników, ale też telewidzów, znajomych z portali społecznościowych i wyklinających korki kierowców.

Ostatnim wymiarem medialnego istnienia marszu jest jego recepcja – swego rodzaju echo, czy powidok, których siła i czas trwania mogą być uznane za miarę sukcesu eventu. O udanym marszu przez kolejne dni eksperci rozmawiać będą w radiowych i telewizyjnych studiach, zwolennicy i przeciwnicy zajęci będą liczeniem uczestników, socjolodzy i kulturoznawcy będą prześcigać się w pomysłowych interpretacjach.

3. Umarszowienie jako bunt społeczny

Maszerowanie, zajmowanie przestrzeni czy wręcz walka uliczna i budowanie barykad od zawsze były jedną z broni słabych przeciwko silnym. Ci, którzy czuli się wykluczeni, pozbawieni dostępu do mediów i wpływu na politykę, mogli w ostateczności uciec się do zajmowania fizycznej przestrzeni, aby zademonstrować swoje rozgoryczenie, sprzeciw, a czasem także poparcie dla obowiązującego porządku społecznego.

W tym sensie polska moda na marsze ostatnich lat może z powodzeniem być odczytywana zarówno jako element światowego trendu, jak i rodzimej tradycji.

Globalna kultura buntu

Pod wieloma względami polskie marsze polityczne mogą być z powodzeniem odczytywane w kontekście wielkich aktów mobilizacji w przestrzeni publicznej charakterystycznych dla ostatnich lat. Zachowując wszystkie proporcje i pamiętając o kluczowych różnicach, nasze marsze polityczne warto zestawiać z ruchem Oburzonych, Occupy Wall Steet, Majdanem czy protestami Arabskiej Wiosny. Porównanie takie sugerują zarówno obiektywne elementy (sposoby posługiwania się przestrzenią, znaczenie nowych mediów, wykorzystywanie elementów polityki historycznej), jak i opinie samych uczestników, którzy chętnie dostrzegają paralele. (Np. Grzegorz Schetyna o protestach ws. trybunału: Jeżeli nie znajdziemy rozwiązania tego konfliktu, to wszystko będzie nas prowadzić na ulice. A jeśli przeniesiemy wszystkie aktywności na ulicę, to będziemy mogli powiedzieć o Majdanie w Warszawie, ale to ostatni etap.)

Swojskość naszego sprzeciwu

A jednak przyglądając się polskim marszom można także dostrzec wiele cech specyficznych. Marsze można analizować jako szczególny gatunek obecności w przestrzeni. Podobnie jak gatunki muzyczne czy literackie, złożony gatunek wtórny może składać się z wielu różnych gatunków prymarnych. I tak, na przykład, w powieści może zostać zacytowany list, pojawiają się elementy dialogu, groteski, stylizacja na formy wypowiedzi charakterystyczne dla różnych klas społecznych itp. W ten sposób, twierdzi Michaił Bachtin, teksty analizować można jako wielogłosowe konstrukcje zawierające elementy mowy cudzej.

Przyjmując takie podejście, uważny obserwator znajdzie we współczesnych polskich marszach politycznych elementy procesji, strajku, wiecu politycznego, ale także karnawału czy jarmarku. Każdy z tych gatunków prymarnych wnosi w przestrzeń manifestacji niepowtarzalny repertuar rekwizytów, okrzyków, zaśpiewów, określone tempo marszu, kształt i rozmiar pochodu, stosunek tłumów do przewodników.

Jeszcze bardziej interesujący wydaje się jednak fakt, że każdy współczesny marsz polityczny utkany jest z mniej lub bardziej przekształconych cytatów z dawnych marszów, wieców i protestów. Najwyraźniej widać to dziś w fundatorskiej dla KOD paraleli z KORem, podobnych cytatów i nawiązań jest jednak w polskiej kulturze politycznej pełno. Współczesne protesty Solidarności zawsze odczytywane będą w kontekście historycznych obrazów z 1980, a jednak S nie ma na te skojarzenia monopolu. Warto wspomnieć chociażby głośną ostatnio sprawę wykorzystania jej symboliki przez uczestniczki Czarnego Protestu. Miesięcznice smoleńskie zawierają niezliczone odwołania do manifestacji opozycyjnych upamiętniających Katyń czy powstanie warszawskie.

Manifestujący 11 listopada odnosić się będą do przeróżnych tradycji i wydarzeń (Roman Dmowski zaprasza na marsz KOD), a także – o czym warto pamiętać – do siebie wzajem, bo cytowanie, parafrazowanie i nawiązywanie nie zawsze oznacza aprobatę! (Jak mawia Twitter: RT nie oznacza zgody.)

Dla spragnionych niezgody w pogotowiu czeka zawsze repertuar negatywnych odniesień. Przeciwnicy tylko czekają, żeby nasze marsze porównać do nazistowskich wieców, komunistycznych pochodów albo sabatów czarownic.

Maszeruj albo giń!

Co miesiąc ulicami Warszawy przechodzą miesięcznice smoleńskie, niewiele rzadziej oglądać możemy marsze KOD. Formę marszów miały protesty przeciw ACTA i parady równości, Czarny Protest i pochody ruchów intronizacyjnych.

Maszeruje się i protestuje w różnych sprawach, nieustannie zmienia się też forma i szczegółowy repertuar symboli. Nie twierdzę, w żadnym razie, że wszystkie marsze są identyczne, że należy je wrzucić do jednego worka. Wręcz przeciwnie! Fascynujące jest właśnie to, że umarszowienie wytworzyło język na tyle bogaty, że umożliwia marsze, kontrmarsze i przemarsze równoległe. Maszerując popiera się, protestuje, polemizuje i wyklucza.

Niezależnie od poglądów politycznych warto ten język lepiej poznać i przemyśleć. Tak, żebyśmy to bardziej my mówili nim, a mniej – on mówił nami.

Świat jeszcze nigdy nie był tak bezpieczny! Z każdą kolejną dekadą przemoc spychana jest coraz skuteczniej na margines rzeczywistości, wypierana z kolejnych domen naszego życia. Szansa, że zginiesz gwałtowną śmiercią w wyniku aktu przemocy, jest dziś mniejsza niż kiedykolwiek w dziejach.

To nie akapit z powieści science fiction ani Volvo, lecz wniosek z analizy danych dotyczących między innymi międzypaństwowych i wewnątrzpaństwowych konfliktów zbrojnych, przestępczości, przemocy w rodzinie itd.

A jednak nastrój wokół nas wcale nie jest optymistyczny. Ludzie zamieszkujący świat bezpieczniejszy niż kiedykolwiek dotychczas i to w dodatku najspokojniejszą jego część, mają coraz częściej poczucie, że żyją na tonącej wysepce pośrodku bezkresnego oceanu mordów, gwałtów i grabieży. Odpowiedzią na taki stan rzeczy jest, według rosnącej rzeszy wyborców, wzięcie sprawy we własne ręce. O takim świecie opowiada w USA Donald Trump, a w Europie coraz liczniejsze partie prawicowe. Analogiczny obraz wyłania się z analizy zjawisk tak (na pozór) różnych jak kult żołnierzy wyklętych, tworzenie formacji obrony terytorialnej czy fotografowanie się z bronią w ramach akcji . To właśnie tytułowe fantazje o reprywatyzacji przemocy.

Jest to pierwsza, szkicowa wersja tekstu, nad którym właśnie pracuję. Pomyślałem jednak, że upublicznię ją już teraz, żeby zebrać uwagi i znaleźć potencjalne luki w argumentacji. Bo naprawdę mam wrażenie, że to ważny trop

Czy naprawdę jest tak dobrze?

Teza o najbezpieczniejszym ze światów zyskała sporą popularność przy okazji premiery książki Stevena Pinkera pt. Zmierzch przemocy. Pinker nie jest tu, oczywiście, żadnym źródłem objawionym. Jego koncepcja nie jest nawet specjalnie nowa: sam autor Zmierzchu przemocy powołuje się m.in. na Norberta Eliasa i jego Proces cywilizacji. Podobny pogląd o stopniowym wypieraniu przemocy głosił już Immanuel Kant (Pomysły do ujęcia historii powszechnej w aspekcie światowym), stąd tego rodzaju optymistyczny model zmian w świecie nazywa się czasem w filozofii politycznej Kantowskim w odróżnieniu od Hobbesowskiego (wojna wszystkich przeciw wszystkim).

No dobrze, powiecie. Ale fakt, że o czymś pisał Kant, wcale nie oznacza, że to musi być prawda. Czy zatem naprawdę żyjemy w najbezpieczniejszym ze światów?

Książka Pinkera spotkała się z krytyką ze strony wielu badaczy. Zarzuty dotyczyły dwóch zasadniczych spraw: przeszacowania współczynników przemocy w najbardziej pierwotnych społeczeństwach zbieracko-łowieckich oraz niedoszacowania jej skali w XX i XXI wieku. O ile pierwszy z zarzutów trudno jednoznacznie zweryfikować (wielu antropologów i archeologów wskazuje na zasadniczo pokojowy charakter wielu znanych nam pierwotnych społeczności), o tyle analiza większości danych (także tych nieuwzględnianych przez Pinkera) pokazuje, że faktycznie mamy do czynienia z radykalnym spadkiem przemocy i to w skali globalnej. Metaanaliza opublikowana przez jeden kanadyjskich uniwersytetów w ramach Human Security Report Project potwierdza najważniejsze spostrzeżenia Pinkera w tym zakresie1.

Owszem, zdarzają się lokalnie anomalie jak przemoc związana z przestępczością zorganizowaną w Ameryce Środkowej i Południowej czy strefy chaosu w Rogu Afryki i na Bliskim Wschodzie. Mimo tego w skali globalnej na świecie jest mniej przemocy niż kiedykolwiek dotychczas. A tzw. świat Zachodu w ogóle prezentuje się na tym tle jak idylla.

Dlaczego jest tak dobrze?

Badacze zajmujący się problematyką wskazują na wiele współdziałających ze sobą przyczyn. Wśród najważniejszych wymienia się zwykle:

Zwiększenie wrażliwości na przemoc (ten punkt jest wyjątkowo ważny, bo mówi o tym, że w wielu miejscach świata radykalnie zmniejszyła się nie tylko szansa bycia zamordowanym, lecz także pobitym, uwięzionym, ubezwłasnowolnionym czy nawet obrażonym).

Proces emancypacji i przyznawania praw kolejnym uciskanym wcześniej grupom, których prawa do życia bez przemocy dawniej nie uznawano.

Cywilizacja obyczajów (teza Norberta Eliasa – kolejne formy brutalności wypierane są z repertuaru uznanych form ekspresji).

Szok po II wojnie światowej, obawa przed wojną nuklearną (te obawy decydują o większej powściągliwości i nastaniu po roku 1945 okresu nieco na wyrost nazywanego przez badaczy długim pokojem).

Chciałbym tu jednak postawić tezę, że wszystkie te przyczyny byłby niemożliwe bez jednej, najważniejszej.

Upaństwowienie przemocy

Czytając ten nagłówek, nie pomyśleliście o niczym dobrym, prawda? Upaństwowienie przemocy kojarzy nam się z reżimami totalitarnymi i najgorszymi zbrodniami XX wieku. Wiele wskazuje jednak na to, że w tym przypadku instytucję państwa traktujemy naprawdę niesprawiedliwie!

To właśnie monopol na przemoc, wskazywany przynajmniej od czasów Maxa Webera jako najważniejsza prerogatywa nowoczesnego państwa, okazuje najważniejszym czynnikiem zmiany. Państwowy monopol na przemoc jest sekretnym składnikiem, który umożliwił zwiększenie wrażliwości, emancypację, cywilizację, a nawet – paradoksalnie – odpowiada za długi pokój po II wojnie światowej!

Nowoczesne państwo narodowe, niczym starotestamentalny Jahwe, bywa okrutne i brutalne, przede wszystkim jest jednak bogiem zazdrosnym. Konsekwentnie eliminuje więc wszelkie przejawy przemocy, które łamią jego wyłączne prawo do dyscyplinowania, karania, rozkazywania itp.

Przyjrzyjmy się chociażby zamieszczonemu w książce Pinkera wykresowi dotyczącemu spadku liczby morderstw:

Zrzut ekranu 2016-10-25 o 11.01.29Oczywiście z dokładnością zebranych danych można polemizować, sam mechanizm wydaje się jednak czytelny. Stopniowo coraz sprawniejsze instytucje władzy (dziś należące niemal wyłącznie do państw) eliminują nielegalną konkurencję. Bo tylko państwu wolno zabijać.

Na przestrzeni dekad państwo odbierało obywatelom kolejne bastiony przemocy. Zabrania niewolnictwa (czasem zwanego dla niepoznaki np. pańszczyzną), odbiera prawo do posiadania broni, zakazuje pojedynków, bicia żon i dzieci Formy przemocy dawniej dozwolone czy akceptowane zostają zakazane. Państwo przemocą zabrania przemocy!

Równolegle dokonuje się jednak drugi proces. Państwo, tak zazdrośnie strzegące monopolu na przemoc, samo także ulega cywilizacji. Brutalne kaźnie-widowiska z obcinaniem palców, pręgierzami zostają wyparte przez kary coraz mniej spektakularne. Państwowa przemoc biurokratyzuje się, wyzbywa agresji Proces ten znamy doskonale dzięki pracy Michela Foucaulta.

Współcześnie coraz więcej państw otwarcie odżegnuje się od wszelkiej retoryki przemocowej. We Władzy wyobraźni starałem się wręcz pokazać, że nowoczesne społeczeństwa (i państwa!) bardziej boją się wygrania wojny niż jej przegrania. Zwycięstwo oparte na pognębieniu (czy wręcz uśmierceniu) wrogów jest bowiem trudne do pogodzenia z dominującym w retoryce państwowej dyskursem pacyfistycznym. (Nie znaczy to, oczywiście, że od tej reguły nie ma wciąż licznych wyjątków!)

Spójrzcie tylko na ten wykres przedstawiający czas, przez jaki najpotężniejsze państwa świata walczyły między sobą w poszczególnych okresach historii:

Zaraz, zaraz! – powiecie może – a totalitaryzmy, a wojny światowe? Jasne. Państwowa przemoc w dwudziestym wieku była straszliwa. Być może jednak horror nie wynikał z upaństwowienia przemocy aż w takim stopniu, w jakim przyzwyczailiśmy się sądzić.

O prywatyzacji przemocy jako ważnym składniku totalitaryzmu pisał już wiele lat temu Jan Tomasz Gross. W podobny sposób można czytać także Czarną ziemię Snydera. To, co na makropoziomie wydaje się doskonale funkcjonującą, bezosobową machiną państwową, widziane z dołu może okazać się strefą chaosu, z której słabe państwo wycofuje się, pozwalając na powrót na rozplenienie się przemocy prywatnej.

Skoro jest tak dobrze, to czemu widzę wokół tyle przemocy?

W tym samym roku, w którym Pinker opublikował swoją książkę, Martin Dempsey, szef Połączonych Sztabów USA stwierdził, że świat stał się bardziej niebezpieczny, niż kiedykolwiek dotychczas. Gdybyśmy zasięgnęli języka na ulicy w Warszawie, Nowym Jorku, Londynie, a więc w miejscach, które wedle wszelkich danych stanowią niespotykane w historii oazy pokoju, usłyszelibyśmy raczej głos Dempseya niż Pinkera. W świecie bezpieczniejszym niż kiedykolwiek dotychczas panuje coraz powszechniejsze poczucie brutalizacji, zagrożenia, upadku porządku

Jak to możliwe, że w świecie lepszym i bezpieczniejszym niż kiedykolwiek dotychczas, widzimy przemoc praktycznie na każdym kroku?

1. Efekt skali

Choć świat stał się bezpieczniejszy, to w liczbach bezwzględnych przemoc wciąż prezentuje się przerażająco. Weźmy jednak pod uwagę zmianę populacji świata, która przedstawia się z grubsza tak.

Przy uwzględnieniu efektu skali okazuje się, że nawet horrory drugiej wojny światowej nie przedstawiają na wykresie globalnej przemocy gigantycznych pików, jakich moglibyśmy się spodziewać

2. Zwiększenie wrażliwości

Widzimy więcej przemocy wokół nas nie dlatego, że jest jej więcej, ale dlatego, że poprawił nam się wzrok. Akty przemocy – te straszliwe i te codzienne – cały czas tam były. Tyle, że dziesięć, pięćdziesiąt czy sto lat temu nikomu nie przeszkadzały. I to powinno być dla nas naprawdę przerażające

3. Medialność przemocy

Przemoc jest ważna. Przemocy nie można ignorować. (No i dobrze się sprzedaje.) Dlatego akty przemocy (zwłaszcza te spektakularne) łatwo przedostają się na pierwsze strony gazet, gdzie – co oczywiste – nie znajdziemy wiadomości o tym, że kogoś nie zamordowano, nie pobito albo nie zgwałcono. Przemoc widać. Jej brak trudno przedstawić i dostrzec.

4. Spektakularyzacja rzeczywistej przemocy

Medialność przemocy i zwiększenie naszej wrażliwości prowadzi do wytworzenia specjalnego rodzaju przemocy, która celowo realizowana jest w ten sposób, by przykuć uwagę jak najszerszej publiczności. W ten sposób działa nowoczesny terroryzm.

(Co ciekawe, spektakularyzacja przemocy wypełnia miejsce zwolnione po tym, jak państwo zrezygnowało ze spektakularnych forma kaźni!)

5. Kulturowe fantazje o przemocy

Jednak medialność przemocy prowadzi także do stworzenia innego rodzaju spektaklu, opartego nie na nagłośnieniu rzeczywistych aktów przemocy, lecz na stworzeniu tekstów, obrazów czy widowisk ukazujących fikcyjną, fantazmatyczną przemoc.

Porównajcie tylko stare dobre kryminały Arthura Conan Doyle’a czy Agaty Christie ze współczesnymi krwawymi jatkami ze Skandynawii. A przecież są jeszcze te straszliwe gry komputerowe, nie wspominając już o kinie:

Przemoc w kinie. Czy kino jest coraz brutalniejsze?

Wiele wskazuje jednak na to, że tego rodzaju fantazje przemocowe stanowią raczej reakcję na zmniejszenie się liczby aktów przemocy faktycznie doświadczanej przez ich odbiorców niż na brutalizację świata. Dość nieprzekonujące w makroskali wydają się także teorie sugerujące odwrotną relację: ukazujące korelację między brutalizacją kina czy literatury a wzrostem przemocy.

Z interesującego nas tu punktu widzenia fantazje o przemocy są więc raczej formą odreagowania braku niż symptomem brutalizacji świata. Co nie znaczy, że nie mogą okazać się śmiertelnie niebezpieczne!

Fantazje o reprywatyzacji przemocy

Właściwie cały ten obszerny wstęp służył przedstawieniu konkretnego zjawiska, na którego trop wpadłem ostatnio, a które wydaje mi się szczególnie ważne i dość niedoceniane. Chodzi mianowicie o specyficzny rodzaj fantazji przemocowych, które określić można mianem fantazji o reprywatyzacji przemocy.

Od Donalda Trumpa, przez Marine Le Pen, aż po polską prawicę i dalej na wschód rozciąga się zaskakująco spójny front fantazmatyczny. Mimo drobnych różnic w estetyce i argumentacji, nietrudno w wypowiedziach polityków, dziennikarzy, działaczy społecznych i zwykłych ludzi w całym niemal zachodnim świecie odnaleźć powracający wątek, jakim jest poczucie zagrożenia i konieczności obrony przez wzięcie spraw we własne ręce.

Broń - zdjęcieŻródło: facebook.com/IamSChristianPL

Spróbujmy odrzucić uprzedzenia etyczne i estetyczne i zrozumieć logikę, która stoi za tymi fantazmatycznymi obrazami. Składają się na nią trzy podstawowe elementy: poczucie zagrożenia, pragnienie odzyskania kontroli i nieufność wobec państwa.

1. Poczucie zagrożenia

Świat opisywany przez Trumpa i Putina czy przez Mariana Kowalskiego (kandydował na prezydenta, dziś promuje powszechny dostęp do broni) to świat, w którym przemocy jest więcej niż kiedykolwiek dotąd. Słusznie więc niemal wszystkie diagnozy wskazują na współczesny populizm jako formę zarządzania zbiorowymi lękami. Zbyt rzadko jednak chyba zadajemy sobie pytanie o rzeczywistę strukturę tych lęków ukrytą pod konkretnymi figurami obcych (taką pracę analityczną wykonał ostatnio np. Jan Sowa na łamach Dwutygodnika3).

Czy nie jest czasem tak, że świat ukazany w ramach akcji  opiera się dokładnie na przedstawionym wyżej paradoksie? W dość bezpiecznym globalnie świecie ludzie zamieszkujący jego najbezpieczniejszą część, narażeni na przemoc mniej niż kiedykolwiek dotychczas, mają głębokie poczucie zagrożenia czy wręcz bycia ofiarami przemocy.

Dlatego, że przemoc widzą internecie i w kinie? Że terroryści umiejętnie manipulują ich emocjami? Ale może czasem także dlatego, że państwo faktycznie przemocą ogranicza ich wolność do przemocy. Co to za świat, w którym nie można już uderzyć żony ani dziecka? Niedługo zabronią nawet bicia psa Gdzie się podziały dawne czasy, gdy sprawy honoru rozstrzygało się przez pojedynki? Chcą, żebyśmy byli słabi, zniewieściali, razem z bronią odbierają nam godność

2. Pragnienie odzyskania kontroli

Fantazja o samoobronie może być odczytana jako odpowiedź na poczucie utraty kontroli nad własnym życiem. Pragnienie reprywatyzacji przemocy, powtórnego odebrania państwu monopolu na bronienie, karanie, wymierzane sprawiedliwości, nie jest niczym nowym. Niemal cała ikonografia Ku Klux Klanu zbudowana jest na tego rodzaju pozowaniu z bronią sygnalizującym gotowość do ataku uznawanego za obronę. Do tej samej grupy zaliczyć można zjawisko linczu i jego ikonograficznych przedstawień, tak często ukazujących obok ofiar postaci katów (czy: wymierzających sprawiedliwość), dumnie uśmiechających się do obiektywu

3. Zwrot przeciw państwu

W imaginarium akcji  obok religijnych, niezwykle ważną rolę pełnią symbole patriotyczne. Na zdjęciach pełno jest biało-czerwonych flag, kotwic Polski Walczącej czy żołnierzy wyklętych (z wielu powodów świetnych kandydatów na patronów fantazji o reprywatyzacji przemocy!). Sami organizatorzy akcji chętnie określają kwestię zdobycia pozwolenia na broń mianem obywatelskiego obowiązku. Niech jednak nie zwiedzie nas ta retoryka!

Broń - obowiązek

Jeżeli główna linia argumentacji przedstawiona w tym artykule ma w sobie choć odrobinę prawdy, to właśnie państwo stanowi (nieuświadamiany?) przedmiot ataku nowych fantazji o przemocy. To państwo, monopolizując przemoc, odebrało ludziom prawo do samoobrony. Skoro tak jest, to cały szeroki front fantazji o reprywatyzacji przemocy ma charakter głęboko antypaństwowy! To chyba najistotniejszy wniosek z całej proponowanej tu (w wersji szkicowej) analizy.

Jest to łatwiejsze do zaobserwowania w USA, gdzie slogan Make America great again daje się połączyć z podawaną explicite opowieścią o osłabieniu państwa w wielu sektorach.

Równie prawdziwa diagnoza ta okazuje się jednak w Polsce, mimo faktu udrapowania naszych fantazji o reprywatyzacji przemocy w biało-czerwone barwy. Głęboką nieufnością wobec państwa podszyty jest cały szeroki front praktyk i fantazmatów rozciągający się od kultu żołnierzy wyklętych, przez formacje obrony terytorialnych i walkę o prawo do broni aż po pojawiające się coraz częściej akty przemocy na tle etnicznym. Ostatnio niezwykle jednoznacznie i celnie diagnoza ta postawiona została w liście przedstawicieli NSZZ Policjantów z Katowic, którzy ubolewali, że organy państwa biorą w obronę kibiców a nie funkcjonariuszy.

Być może największy błąd popełniają zatem krytycy populizmu. Czy przypadkiem łącząc wyobrażenie faszyzmu z silnym państwem narodowym zbyt łatwo nie zwracamy się przeciw państwu, niechcący osłabiając swego najważniejszego sojusznika?

Co będzie dalej?

Ważne, żeby powiedzieć to wprost. Opisywany przez Pinkera i innych spadek przemocy nie jest jakimś odkrytym właśnie prawem przyrody. Nie jest tak, że niezależnie od tego, co będziemy robić, czeka nas w przyszłości pacyfistyczna sielanka.

Być może jesteśmy właśnie w skali globalnej świadkami jakiegoś punktu przełomowego. Momentu, w którym bezprecedensowy spadek przemocy związany z jej monopolizacją przez państwo padnie ofiarą własnego sukcesu.

Fantazje o reprywatyzacji przemocy są niebezpieczne nie dlatego, że nie oddają rzeczywistego kształtu teraźniejszości, ale dlatego, że – stając się samospłeniającymi proroctwami – mogą z przerażającą dokładnością wyznaczyć naszą przyszłość. Świat, w którym przemoc ulegnie ponownej prywatyzacji, faktycznie będzie światem, w którym każdy musi bronić się sam.

Wiem, że trudne sprawy są trudne i proste diagnozy rzadko się wobec tego sprawdzają. Rozumiem doskonale, że państwo może się w pewnych okolicznościach stać sojusznikiem przemocy. Niemniej jednak warto uważnie przyjrzeć się obecnym wokół nas fantazjom o reprywatyzacji przemocy i dokładnie zbadać ich strukturę. (Co zamierzam dalej robić. Jak tylko znajdę coś ciekawego – będę meldował na bieżąco.)

16 lipca br. w warszawskim mieszkaniu znalezione zostały zwłoki 39-letniego Brytyjczyka. Maxwell Spiers przyjechał do Polski, by szerzyć swą wiedzę na temat tajnych rządowych projektów, którą zdobył, samemu będąc zaangażowanym w jeden z takich programów. Pochodzący z Canterbury Spiers, który dużą część życia spędził w USA, twierdził, że szarzy obywatele nie zdają sobie sprawy, że za ich plecami budowany jest powoli złowrogi nowy porządek świata (ang. New World Order, NWO).

Max Spiers Max Spiers Foto: dailymail.co.uk
Na krótko przed niespodziewaną śmiercią Brytyjczyk pojawił się w studiach kilku polskich internetowych telewizji. Jego matka, Vanessa Bates, wspomina, że w tamtym czasie otrzymała od niego SMS, który ją mocno zaniepokoił: "Twój chłopiec ma kłopoty. Gdyby coś mi się stało, zbadajcie to".

63-letnia Bates, była nauczycielka, nadal nie może uwierzyć, że jej syn – zdrowy 39-latek, ojciec dwójki dzieci, odszedł tak niespodziewanie.

̶- Max był w formie. Cieszył się dobrym zdrowiem, a potem nagle znaleziono go martwego na sofie – powiedziała kobieta reporterom "Daily Mail", skarżąc się, że polskie władze nie pomogły jej w rozwikłaniu tajemnicy śmierci syna. Jedyne, czego dowiedziała się od warszawskich znajomych Maxa to to, że na jakiś czas przed zgonem wymiotował on "ciemną substancją". Polscy lekarze stwierdzili jednak, że jego śmierć nastąpiła z przyczyn naturalnych i nie zlecili sekcji zwłok. Autopsji na prośbę rodziny podjęła się dopiero patolog z Kent, która nie ustaliła, co zabiło Spiersa. Nie cierpiał bowiem na żadne poważne schorzenia, ale mógł być systematycznie podtruwany – podejrzewa Bates. Zapytana o tę sprawę promotorka Spiersa w Polsce, mało znana pisarka science fiction, nie udzieliła komentarza.

Vanessa Bates, która w sieci zbiera pieniądze na nagrobek dla syna, twierdzi, że ilość niewiadomych w tej sprawie sugeruje, że Max mógł zostać zamordowany przez specsłużby:

– Poszukiwał informacji w bardzo niebezpiecznych rejonach i ktoś mógł chcieć jego śmierci. To bardzo niebezpieczni ludzie, zaangażowani w mroczne przedsięwzięcia. Bałam się, że kiedy Max zyska sławę, ktoś będzie chciał się go pozbyć.

Życie Spiersa było nie mniej tajemnicze od jego zgonu w Warszawie. Kilka lat temu zaistniał on w świecie miłośników spisków jako tzw. whistleblower, jak po angielsku określa się osoby biorące udział w tajnych (często nielegalnych) projektach, które decydują się ujawnić sekretne informacje opinii publicznej. Spiers twierdził, że lata temu został wcielony do tajnego projektu o nazwie "Żołnierz Przyszłości", w ramach którego przeszedł specjalne szkolenie, po czym został poddany praniu mózgu w ramach kontynuacji osławionego projektu MK-ULTRA. Kilka lat temu nagle zaczął przypominać sobie, co się z nim wtedy działo. Twierdził przykładowo, że został wysłany na Marsa ze ściśle tajnej instalacji "Jump Room" w Arizonie, pozwalającej na ekspresową podróż na Czerwoną Planetę. W strzępkach wspomnień powracały sceny z pobytu na statku powietrznym, gdzie znajdował się ekran, a na nim napis: "Czas podróży na Marsa: minuta". Po odliczaniu pojawił się oślepiający rozbłysk. Jeśli chodzi o wspomnienia z Marsa, zapamiętał jedynie kilku mężczyzn, którzy byli do niego podejrzanie podobni.

Reptilianie i Bruce Lee

Spiers był gawędziarzem. Nie pozostawił po sobie książek ani artykułów. Większość jego rewelacji pochodzi z YouTube, z wykładów i wywiadów, na których dzieli się on wiedzą na temat planów snutych przez tajne stowarzyszenia. Jego zdaniem grupa najmożniejszych i najbardziej wpływowych rodów stara się zaprowadzić na Ziemi nową formę totalitaryzmu. Twórcy NWO stawiają na eugenikę i transhumanizm, pragnąc powołać do życia nową, doskonalszą rasę, wzorując się na III Rzeszy. Nowy ustrój, w którym pierwsze skrzypce grają m.in. Rotszyldowie i Bushowie, zwany był przez Spiersa IV Rzeszą.

Rozważania nad NWO stanowiły tylko część jego spuścizny. Brytyjczyk zajmował się także "tajemnicami historii", twierdząc, że słynni Anunnaki – Synowie Nieba z mitologii sumeryjskiej, nigdy nie opuścili Ziemi i cały czas sprawują nad nami kontrolę. Tego typu teorie budziły jednak wątpliwości i pytania, czy Brytyjczyk nie jest czasem zwykłym mitomanem z poważnymi problemami psychicznymi. Twierdził on przykładowo, że na Ziemi przebywa siedem ras gadopodobnych kosmitów, tzw. reptilian. Ich geny mają też nieliczni ludzie, którzy mogą dzięki temu zmieniać kształty. Osobników takich Spiers wyczuwał dzięki swoim "paranormalnym zdolnościom", dodając np., że Elżbieta I i Elżbieta II to tak naprawdę ta sama istota z kosmosu praktykująca kult Baala, którego świątynia znajduje się przy Trafalgar Square. Z kolei ponad Rotszyldami i masonami stoją jego zdaniem jeszcze potężniejsze siły – przebiegli przedwieczni czarodzieje.

Spiers twierdził również, że Bruce Lee był mistrzem kosmicznym z Oriona, że nazistowski zbrodniarz, doktor Mengele żyje nadal w Nowym Jorku i ma się świetnie, wyglądając na 50 lat i że większość ludzi na Ziemi ma swoje klony (pierwszą sklonowaną istotą była blond sexbomba, piosenkarka country Dolly Parton). Ponadto wszyscy ludzie mają być poddawani praniu mózgu przez wpływ złowieszczego promieniowania z pierścieni Saturna.

Zginął, bo za dużo wiedział

Mętny wzrok i problemy z koncentracją sprawiały, że Spiers robił jako mówca bardzo złe wrażenie. Zrzucając to na karb prania mózgu, którego był ofiarą, zgromadził pokaźną grupę osób dających wiarę jego rewelacjom, a jego tajemniczy zgon tylko umocnił niektórych w przekonaniu, że mówił on o rzeczach, o których mówić nie wolno.

Spiers, co ciekawe, nie był jedynym badaczem teorii spiskowych, który zginął w dziwnych okolicznościach. W listopadzie 2001 r. w pobliżu swojego domu w Eagar został zastrzelony przez policjantów Bill Cooper – publicysta i radiowiec zajmujący się teoriami spisku. Oficjalnie zginął podczas szarpaniny z funkcjonariuszami, którzy próbowali zatrzymać go za uchylanie się od płacenia podatków. Jego zwolennicy twierdzili jednak, że służby polowały na Coopera od czasu, kiedy w czerwcu 2001 r. wygłosił pamiętne słowa zapowiadające zamachy z 9/11:

– Jeśli usłyszycie, że stoi za tym Osama bin Laden, nie wierzcie w to! Trwa wielki projekt inżynierii społecznej, którego celem jest zmiana poglądów i nastawienia ludzi (), co ma pomóc we wprowadzeniu ogólnoświatowego socjalistycznego rządu totalitarnego – mówił.

Z kolei w 1996 r. w swoim domu znaleziony został martwy Phil Schneider – człowiek podający się za byłego inżyniera pracującego przy supertajnych podziemnych bazach, który podczas budowy takiej instalacji w Dulce (Nowy Meksyk) odkrył przypadkowo "gniazdo obcych", z którymi wdał się w strzelaninę.

Pozostaje pytanie, jak oceniać takie przypadki? Czy stoi za nimi jedynie chęć zabłyśnięcia w świecie, który bardzo trudno zszokować? A może jednak w szalonych teoriach konspiracyjnych tkwią ziarnka prawdy? Cień na drugą z możliwości rzuca to, że każdy z whistleblowerów podawał inną wersję historii o NWO, tajnych projektach i kosmitach. Tylko dlaczego kilku z nich poniosło śmierć w dziwnych okolicznościach?

Osiem lat temu papież Benedykt XVI poprowadził wykład na Uniwersytecie Regensburg w Bawarii, w trakcie którego określił islam jako religię napędzaną przez fanatyzm. To stwierdzenie było niepoprawne politycznie, wywołało ogromną burzę w świecie muzułmańskim i było przez ostatni rok pontyfikatu wytykane papieżowi bardzo często. Obecnie, wraz z rozrastającą się siłą ISIS, brutalnością, która zszokowała opinię publiczną, powraca się do tamtego wykładu przytaczając jakby prorocze słowa papieża. Konserwatywne media katolickie przywołują wypowiedzi przyjaciół papieża mówiące: „przecież Benedykt XVI o tym wszystkim mówił, nikt z was w to nie wierzył”. Ksiądz Raymound de Souza o publikacji z Regensburg powiedział: "To nie były słowa papieża czy profesora. To były słowa prorocze".

Co dokładnie powiedział papież? "Pokażcie mi, co Mahomet wniósł nowego do świata. Jedyne, co znajdziecie, to zło i nieludzkie zachowanie, takie jak rozkazy szerzenia mieczem wiary w niego". Na początku swojego pontyfikatu w 2006 roku papież bardzo wyraźnie sformułował swoje zdanie na temat islamu i kontaktów międzyreligijnych, chcąc tym samym zmienić ton dialogu pomiędzy Kościołem katolickim i islamem. Przemawiając w 2006 roku w Niemczech w Ratyzbonie głośno podkreślał, że muzułmanie od wieków swoją wiarę szerzą mieczem. Nie są oni tolerancyjni wobec osób innego wyznania i te postawy są głęboko zakorzenione w ich wierze. Po tym wystąpieniu spłynęła fala krytyki na stolicę papieską. Wypowiedzi papieża zostały uznane za oznakę wrogości wobec świata muzułmanów. Czy Benedykt XVI został zmuszony do rezygnacji?

Sobór Watykański II

Jeden z najważniejszych soborów ostatnich dziesięcioleci. Jego zapis zmienił oblicze Kościoła. Do kolejnych zmian chciał się przyczynić Benedykt XVI, z tą różnicą, że pragnął częściowo zmienić jego zapis: "Relacja Kościoła z muzułmanami".

"Plan zbawienia obejmuje również tych, którzy uznają Stworzyciela, na pierwszym miejscu, wśród których są muzułmanie, ci co wyznają, zachowują wiarę w Abrahama, a wraz z nami czczą jedynego i miłosiernego Boga, sędzia ludzkości w ostatnim dniu". Ten zapis znajduje się w katechizmie na stronie vatican.va (wers 841). Chęci jego zmiany mogły stać się powodem rezygnacji Benedykta XVI. Wielokrotnie w swoich przemówieniach powtarzał, że Bóg jest tylko jeden, nigdy nie porównując go do innych. Nie stawiając na równi Allaha i Boga. Powtarzał zawsze, że tylko ludzie wierzący w Boga, postępujący zgodnie z jego przykazaniami, mają szansę na zbawienie.

"A Ziemia okrągła jest!" – powiedział Ziutek, syn Kaziuka w scenie z kultowej "Konopielki", burząc zupełnie światopogląd swojego ojca.

Ale nie tylko mieszkańcy Taplarów z filmu Leszczyńskiego kwestionowali okrągłość naszej planety. Nawet w epoce satelitów i GPS-u niemałe grono zwolenników ma teoria, że Ziemia jest płaska, a nieświadomi tego ludzie żyją w odgórnie wykreowanej rzeczywistości.

Wszystko, co wiecie, to kłamstwo

Internet to doskonałe środowisko życia dla dziesiątek teorii spisku. Wśród nich trafiają się prawdziwe perełki, przy których bledną opowieści o reptilianach czy sfabrykowanej śmierci Elvisa.

Do tej grupy zalicza się właśnie teoria o płaskiej Ziemi.

Choć na jej wspomnienie do głowy automatycznie przychodzą memy o maniakach spisków noszących czepki z folii aluminiowej, by "rząd" nie mógł kontrolować ich myśli, teoria o płaskiej Ziemi jest raczej filozoficznym eksperymentem pokazującym, jak postrzegamy naszą rzeczywistość.

Do teorii o płaskiej Ziemi istnieją dwa podejścia: religijne i ultrasceptyczne.

Zwolennicy pierwszego to radykalni chrześcijanie uznający Biblię za niepodważalne źródło wiedzy o świecie. Powołując się na niektóre cytaty z Pisma Św. mówiące o "krańcach ziemi" (np. Hi, 38,13; Dn 4,8) bądź "narożnikach ziemi" (Ap 7,1) twierdzą, że nasza planeta nie może być zaokrąglona, bo elipsoida nie posiada rogów ani końców.

Drugie podejście podkreśla wartość osobistego poznania, uznając, że skoro Ziemia wydaje się człowiekowi płaska, właśnie taki kształt musi mieć w rzeczywistości, a narzucony odgórnie dogmat o jej kulistości należy kwestionować, bo nie da się go w stu procentach zweryfikować osobiście.

Ale "flatearthersi" (od ang. "Flat Earth" – płaska Ziemia) – czyli zwolennicy niekulistości planety, skupieni we Flat Earth Society (FES), nie chcą być postrzegani jako ekscentrycy czy nieuki i wysuwają konkretne (we własnym mniemaniu) argumenty na poparcie swojego stanowiska.

Jeden z nich brzmi:

"Powierzchnie zbiorników wodnych zawsze zachowują określony poziom. Jeśli Ziemia byłaby kulą, byłoby to niemożliwe [innymi słowy, woda zwyczajnie wylałaby się z planety – przyp. aut.]. Nie jest również widoczne żadne zakrzywienie horyzontu, nawet z pokładów samolotów. Nie mamy nawet pełnego ujęcia obracającej się w kosmosie Ziemi. Człowiek nie ma innego wyjścia i musi zapytać, czy planeta, aby na pewno jest kulą" – czytamy na portalu FES.

Tu pojawiają się schody

Skoro kulistość Ziemi tak łatwo zanegować, jak flatearthersi odnoszą się do pierwszego przychodzącego na myśl kontrargumentu, jakim są zdjęcia Błękitnej Planety wykonane z przestrzeni okołoziemskiej?

Ich zdaniem to wszystko jedna wielka mistyfikacja. Zdjęciom agencji kosmicznych (a szczególnie zdjęciom NASA) nie należy wierzyć w ogóle, ponieważ, jak wspomina FES, "wygląd Ziemi często się na nich zmienia", a ponadto dzisiejsi graficy komputerowi są w stanie tworzyć doskonałe fotomontaże. Co więcej NASA, jak uznają flatearthersi, jako organizacja współtworzona przez hitlerowców (m.in. Wernhera von Brauna) nie może być wiarygodna, tym bardziej że od lat nierozwiązana pozostaje sprawa sfingowania lądowania Apollo 11 na Księżycu.

Jeśli idzie o satelity, kosmiczne śmieci i astronautów, zwolennicy płaskiej Ziemi wszystko to uznają za element konspiracji. Czemu miałaby ona służyć? Tego już do końca nie wiadomo. Tajemniczy "oni" (grający pierwsze skrzypce we wszystkich teoriach spisku) chcą w ten sposób ogłupić ludzkość albo ukryć prawdę zawartą w Biblii – twierdzi FES.

A co z innymi dowodami na kulistość Ziemi? Popularny przykład mówi, że widzimy tylko czubki niknących na horyzoncie statków, gdyż ich spodnie części skrywają się za zakrzywiającą się powierzchnią planety. Według flatearthersów nic się jednak nie zagina, a wspomniany efekt tłumaczą oni zniekształcaniem obrazu odległych przedmiotów przez zanieczyszczone powietrze.

Skoro więc ich Ziemia nie ma krzywizn i nie jest elipsoidą, to jak wygląda naprawdę?

Choć obecny przewodniczący FES Daniel Shenton podkreśla, że ciągle brak ujednoliconego modelu płaskiej Ziemi, według większości "płaskoziemistów" nasz świat, jako jedyna znana dotąd planeta w kosmosie, ma kształt dysku.

"Płaska Ziemia wygląda tak jak logo ONZ. Jej centrum stanowi Biegun Północny, a skraj Antarktyka" – wyjaśnia portal Flat Earth Wiki.

To jednak nie koniec i problem ten jest nieco bardziej skomplikowany.

Choć według flatearthersów Ziemia jest płaska i skończona, nie da się spaść z jej krawędzi, ponieważ otacza ją "lodowa ściana", którą geograficzni profani zwą Antarktydą. Ponad Ziemią rozpościera się z kolei "atmopowłoka" – odpowiednik atmosfery, a ok. 4,8 tys. km w górze ulokowane są Słońce i Księżyc – obydwa mierzące zaledwie 52 km średnicy i krążące wokół nas.

5 tys. km nad płaską Ziemią rozpoczyna się z kolei kosmos, gdzie znajdują się gwiazdy i planety krążące wokół Słońca. Ale to nie wszystko, bo oprócz kosmologii, flatearthersi wypracowali też własne nazewnictwo stron świata, kartografię, oryginalne prawo grawitacji oraz model ruchu obiegowego Słońca i Księżyca próbujący wyjaśniać następstwo dnia i nocy oraz pór roku.

Jakim cudem ktoś w to wierzy?

Zwolennicy teorii płaskiej Ziemi lubią podkreślać, że ich pogląd jest niemal tak stary jak ludzkość i dla homo sapiens jest on naturalnym spojrzeniem na świat.

W to, że nasza planeta jest dyskiem albo wyspą na wszechoceanie wierzyli twórcy najstarszych cywilizacji: Egipcjanie, Babilończycy, Grecy, Indusi oraz Chińczycy, w których nauce pogląd ten przetrwał najdłużej, bo do XVII w. n.e.

Płaskość Ziemi nie była jednak poglądem dominującym i już ok. V w. p.n.e. w Grecji pojawiła się (przypisywana m.in. Pitagorasowi) teoria o kulistości planety. Starożytni rozwinęli ją w oparciu na obserwacjach astronomicznych i analizę kształtu cienia, jaki Ziemia rzuca na tarczę księżyca podczas zaćmienia.

Teoria o kulistej Ziemi, rozwijana przez Platona i Arystotelesa, przeniknęła z ich dziełami do nauki średniowiecznej. Historycy wyjaśniają, że wbrew stereotypom żaden szanujący się uczony z wieków średnich nie głosił teorii płaskiej Ziemi, a nawrót do niej nastąpił dopiero w romantyzmie, kiedy modne stało się wszystko, co stało w opozycji do "szkiełka i oka".

W epoce romantyzmu dorastał i tworzył główny teoretyk "płaskoziemstwa", Samuel Rowbotham vel Parallax (1815–1885) – autor "Zetetycznej astronomii" (wyd. 1849) będącej manifestem flatearthersów. W swoim dziele udowadniał, że powierzchnia Ziemi nie zakrzywia się i próbował to zweryfikować w ramach kilku głośnych eksperymentów przeprowadzonych na rzece Old Bedford w Norfolk.

Rewelacje Rowbothama zyskały pewien rozgłos i wkrótce pojawili się kontynuatorzy jego myśli, a po śmierci mistrza założono specjalne stowarzyszenie wydające pisemko "Ziemia nie jest kulą". W 1956 r. Anglik Samuel Shenton założył FES, jednak w erze wyścigu w kosmos ciężko było mu przekonać kogokolwiek, że Ziemia jest płaska.

W 2004 r. podupadłe stowarzyszenie reaktywował niespokrewniony z Samuelem Daniel Shenton, wprowadzając je w erę internetu, który rządzi się własnymi, nie zawsze logicznymi prawami i dzięki któremu FES przeżywa drugą młodość.

"The Guardian", który przeprowadził wywiad z Shentonem, wspominał, że brak wiary w satelity nie przeszkadza szefowi "płaskoziemistów" w korzystaniu z GPS. Zastanawiano się też, czy jego działalność nie jest przypadkiem rodzajem autoreklamy lub prowokacji.

Trudno bowiem uwierzyć, że flatearthersi traktują swoją misję serio. Choć wiara w płaską Ziemię to dla wielu ludzi naukowa kołtuneria lub quasi-religijna fanaberia, dla części współczesnych "płaskoziemistów" jest to raczej forma "intelektualnego happeningu", który ma uzmysławiać dwie rzeczy – że internet jest w stanie przełknąć niemal wszystko i że podstawy naszego światopoglądu budujemy nie na doświadczeniu, ale ślepej wierze w to, co ktoś kiedyś powiedział…

Mają być grubsze i trwalsze od zwykłych smug kondensacyjnych, a na niebie tworzą często przecinające się linie. Smugi chemiczne (tzw. chemtrails), bo o nich mowa, to zdaniem zwolenników teorii spisku niedający się ukryć dowód na ogólnoświatowy program rozpylania w atmosferze metali ciężkich lub patogenów, za którym stoją tajne stowarzyszenia.

REKLAMA

Choć sceptycy od lat przekonują, że chemtrails to zwyczajne smugi kondensacyjne i że brak dowodów, by ktoś rozpylał nad nami toksyczne substancje, teoria o "opryskach" ma nadal wielu zwolenników. Ostatnio pojawił się jednak raport mający być ostatecznym naukowym rozrachunkiem z tym tematem.

(Oficjalnie) nieistniejący problem

Pismo "Environmental Science Letters"* opublikowało raport, który w zamyśle twórców ma być gwoździem do trumny dla pogłosek o potajemnym rozpylaniu w atmosferze toksycznych substancji.

Inicjatorem eksperckiej analizy teorii o chemtrails był dr Steven J. Davis – klimatolog z University of California (Irvine), który wpadł na ten pomysł po rozmowie ze… sprzedawcą materaców. Kiedy sprzedawca dowiedział się, kim Davis jest z zawodu, zadał mu kilka poważnych pytań o to, jak naukowcy zamierzają walczyć z problemem toksycznych smug chemicznych.

Zaskoczony tym klimatolog uznał, że trzeba położyć kres niedomówieniom i powołać multidyscyplinarny panel, który wyjaśni społeczeństwu, czym naprawdę są białe pasy na niebie.

Od lat nieustanną popularnością cieszy się bowiem teoria, że bliżej nieokreślona grupa: tajny rząd światowy, korporacje albo jeszcze ktoś inny, prowadzi sekretny projekt chemizowania atmosfery, w slangu miłośników spisków zwany SLAP (akronim od ang. Secret Large-scale Atmospheric Project, pol. Tajny rozległy projekt atmosferyczny).

Teoria o smugach chemicznych narodziła się w drugiej połowie lat 90. w USA, gdzie o rozpylanie w atmosferze nieznanych substancji oskarżano Siły Powietrzne. Wkrótce o podejrzanych śladach na niebie zaczęto donosić też z innych krajów.

Trujące smugi, zdaniem tych, którzy wierzą w ich istnienie, łatwo rozpoznać i odróżnić od zwykłych, cienkich smug kondensacyjnych. Są to bowiem długo utrzymujące się w powietrzu, postrzępione białe pasy, często przecinające się albo tworzące kraciaste formacje.

Chemtrails mają być rozpylane na wysokości kilkunastu kilometrów przez specjalne samoloty (często nieoznakowane). Procesu tego nie należy jednak mylić z tzw. cloudseedingiem (zasiewaniem chmur) – techniką wykorzystywaną do manipulowania ilością opadów, bowiem w przypadku smug chemicznych w grę wchodzi coś bardziej złowrogiego i nielegalnego.

Internauci, wśród których temat chemtrails wciąż budzi żywe emocje, nie są jednak w tej kwestii zgodni. Sugerują, że może chodzić o sekretny program manipulacji klimatem przeprowadzany przez rząd światowy albo rozsiewanie metali ciężkich lub patogenów w celu wywoływania ognisk chorób (co ma zapewniać "ruch w interesie" koncernom farmaceutycznym).

Skrajna teoria mówi z kolei o rozpylaniu substancji mających hamować u ludzi rozwój intelektualny.

Chemtrails to nie tylko spiskowy bełkot – sugeruje Michał Giereś (vel Claude mOnet) – autor popularnej internetowej audycji "Teoria Chaosu", w której od lat poddaje analizie teorie konspiracyjne.

Michał uznaje chemtrails za jeden z najlepiej udokumentowanych spisków naszych czasów, ściśle powiązany z geoinżynierią:

– Jest nawet kilkanaście różnych teorii na ten temat – wyjaśnia. – Te bardziej racjonalne mówią o walce z globalnym ociepleniem. Sztuczne chmury mają obniżać średnią temperaturę na Ziemi i stabilizować klimat. Inna teoria mówi o obniżaniu kosztów produkcji paliwa lotniczego i dodawaniu do niego chemicznych dodatków, czego skutkami są właśnie smugi.

Na liście substancji, które mają być rozpylane poprzez chemtrails, znajdziemy więc: wirusy i bakterie, drożdżaki, sole glinu, węglik krzemu, a także związki baru, tytanu, srebra, strontu i inne paskudztwa. Przekonanie, że samoloty wyposażone w specjalne działka rozpylają je po niebie, było w kilku krajach Zachodu tak silne, że głos w tej sprawie musiały zabierać organy państwowe.

W 2000 r. NASA, Amerykańska Agencja ds. Ochrony Środowiska i kilka innych instytucji w specjalnym oświadczeniu zdementowały pogłoski, by nad USA przeprowadzano jakikolwiek program typu SLAP. Wyrazy zaniepokojenia sprawą chemtrails docierały także do władz Wielkiej Brytanii i Kanady, a w 2013 r. poseł prof. Jan Szyszko (obecny minister środowiska) wystosował w tej sprawie interpelację do premiera Tuska.

Oficjalne dementi niczego jednak nie zmieniło i wiele osób nadal żywi przekonanie, że białe znaki na niebie wskazują, że ktoś prowadzi nad głowami obywateli nieczystą grę.

To nie toksyny, to para

Według 98 procent specjalistów, którzy analizowali problem chemtrails na potrzeby raportu opublikowanego przez "Environmental Science Letters", zjawisko to da się wyjaśnić prostymi procesami fizycznymi z parą wodną w roli głównej.

Do zbadania smug chemicznych przystąpiło 77 uczonych reprezentujących różne ośrodki naukowe z całego świata. Znaleźli się wśród nich specjaliści od kluczowych w tej kwestii zagadnień, takich jak chemia atmosfery, smugi kondensacyjne i zanieczyszczenie środowiska.

Prace podzielono na kilka etapów. Jednym z nich była analiza danych zgromadzonych przez zwolenników teorii o SLAP, które sugerowały, że tam, gdzie obserwowano smugi, występuje wysoka koncentracja toksycznych substancji w glebie, powietrzu oraz wodzie. Eksperci, przeanalizowawszy przedstawione wyniki, nie stwierdzili jednak żadnych odchyleń od przyjętych norm.

Następnym krokiem była analiza zdjęć i nagrań ukazujących chemtrails lub proces ich formowania się. Eksperci uznali je za zwyczajne smugi kondensacyjne – czyli cirrus aviaticus, a prościej mówiąc chmury formujące się za samolotami odrzutowymi na wysokości 8-15 km, co ma związek z obecną tam przechłodzoną parą wodną. Drobiny ze spalin samolotów stają się jądrami kondensacji, a wytrącona wokół nich para natychmiast zamarza, tworząc smugę.

Trzeci etap ekspertyzy stanowiła analiza składu próbek (m.in. gleby, powietrza, śniegu) z różnych miejsc na świecie w celu ustalenia, czy są one zanieczyszczone substancjami mogącymi pochodzić z "sekretnych oprysków".

Choć także tu nie stwierdzono odchyleń od normy, kilku specjalistów uznało, że wydanie wniosku w tej sprawie wymaga zapoznania się z większą ilością danych.

Co ciekawe, jeden z ekspertów (choć nie ujawniono który) wyłamał się i stwierdził, że w jednej z próbek koncentracja baru w powietrzu była zaskakująco wysoka w porównaniu z jego poziomem w glebie z tego samego obszaru. Była to jedyna opinia dopuszczająca istnienie SLAP.

Poza wspomnianym uczonym wszyscy uczestnicy projektu zaprzeczyli jednak, by kiedykolwiek w swej karierze zetknęli się z dowodami na istnienie smug chemicznych czy sekretnego planu "oprysków".

Ostateczny wniosek 76 z 77 członków panelu eksperckiego w sprawie chemtrails stwierdzał więc, że są to po prostu źle rozpoznane smugi kondensacyjne, których obserwuje się coraz więcej, ponieważ znacznie zintensyfikował się ruch lotniczy.

"Zmiany w technologiach lotniczych sprawiają, że smugi utrzymują się dłużej niż dawniej" – uznali uczeni, dodając, że wszelkie zmiany wyglądu smug da się wytłumaczyć takimi czynnikami, jak typ silnika samolotu czy rodzaj paliwa.

Zwolennicy istnienia chemtrails nie składają jednak oręża, twierdząc, że opinia naukowców – pupilków establishmentu, nie zawsze jest wiążąca, a jak bardzo mogą oni różnić się w swoich wyrokach, pokazuje ciągnący się latami spór o globalne ocieplenie.

Michała Gieresia wspomniany raport też absolutnie nie przekonuje:

– Badanie nic nie wykazało. Była to tylko ankieta przeprowadzona wśród osób zaznajomionych z tematem. Jak można poznać prawdę za pomocą samych opinii? Podstawą nauki jest eksperyment i tylko on może rozstrzygnąć, jaka jest prawda – mówi, dodając, że wielu uczonych może być zamieszanych w sekretny projekt z chemtrails w tle i dlatego nigdy nie wyjawią oni prawdy na ten temat.

Co ciekawe, w internecie można znaleźć informacje o naukowcach twierdzących, że chemtrails to nie mrzonka. Najczęściej wspomina się J. Marvina Herndona, który w kilku publikacjach ogłosił, że plan rozpylania metali ciężkich trwa od lat i intensyfikuje się, a jego efektem jest m.in. wzrastająca liczba pacjentów z problemami neurologicznymi. Herndon wśród kolegów po fachu cieszy się jednak opinią szarlatana, a jego sensacyjne wnioski były niejednokrotnie podważane.

Reasumując, spory i emocje, jakie od lat towarzyszą chemtrails, sprawiają, że wydaje się mało prawdopodobne, by spełnił się sen dr. Davisa o zamknięciu tej sprawy raz na zawsze.

Agata Christie mawiała, iż „najprostsze rozwiązanie jest zazwyczaj najbliższe prawdy”. W przypadku tragicznych czy szokujących zdarzeń, proste wyjaśnienia albo nie istnieją, albo nie są wystarczające. Gdy poszukiwania szczegółowych przyczyn i wyczerpujących znaczeń nie przynoszą satysfakcji, człowiek często sam dostarcza sobie odpowiedzi i wyjaśnień. Tak właśnie rodzą się teorie spiskowe – z braku akceptacji oficjalnie przyjętych ustaleń i przeciwstawiania im swoich alternatywnych wersji wydarzeń. Teorie te są czasem prawdopodobne, czasem zupełnie niedorzeczne, ale zawsze niezwykle fascynujące.

Oto 10 najbardziej znanych teorii spiskowych świata, które od dekad nieprzerwanie fascynują i prowokują kolejne dyskusje.

1. Zamach na Johna Kennedy’ego

teorie spiskowe john kennedy

W roku 1963r. nagła śmierć prezydenta Johna Kennedy’ego pogrążyła Amerykę w smutku, szoku i w potrzebie znalezienia odpowiedzi na wiele pytań. Według ustaleń trwającego rok śledztwa, za spust miał pociągnąć Harvey Oswald, który działał jako samotny wilk. Mimo to, prowadzone od 1966 do 2004r. niezależne badania nad zamachem, nie zdołały jednoznacznie potwierdzić wcześniejszych oficjalnych ustaleń w tej sprawie. Dało to początek lawinie teorii spiskowych. Według tych najpopularniejszych za zamachem na Kennedy’ego stał Związek Radziecki lub CIA, gdyż zarówno Nikita Chruszczow, pemier ówczesnego ZSRR, jak i Lyndon Johnson, ówczesny v-ce prezydent USA, mieli swoje powody do pozbycia się Kennedy’ego. Według innych teorii, za śmiercią prezydenta stała mafia, czego potwierdzeniem miało być zastrzelenie Oswalda przez członka mafii już dwa dni po zamachu. Według jeszcze innych teorii, Harvey Oswald w całym zdarzeniu spełnić rolę jedynie kozła ofiarnego, odwracającego uwagę od faktycznych zleceniodawców i wykonawców zabójstwa. Mnogość teorii spiskowych na temat zabójstwa Kennedy’ego potwierdza opinię większości społeczeństwa – według badań ponad 70% Amerykanów wierzy, iż tragiczne wydarzenia z 1963r. były tylko częścią misternego planu.

2. Lądowanie na Księżycu

teorie spiskowe ladowanie na ksiezycu

W 1969r. Neil Armstrong zapisał się na kartach historii jako pierwszy człowiek, który postawił stopę na Księżycu. Według jednej z najszerzej dyskutowanych teorii spiskowych świata, lądowanie na Księżycu było sfingowane. A po co? Odpowiedź wbrew pozorom jest bardzo prosta. Stany Zjednoczone rywalizowały z ówczesnym ZSRR o miano technologicznego mocarstwa – lądowanie na Księżycu miało potwierdzić wyższość USA w tym wyścigu. Aby zrealizować swój plan, rząd USA przy współpracy z NASA wyreżyserował serię sfingowanych lądowań na Księżycu, którą następnie sfilmował i opublikował w mediach. Oczywiście zarówno NASA, jak i szereg naukowców i nawet sam Neil Armstrong wielokrotnie obalali tę teorię spiskową, prezentując szereg dowodów i faktów jednoznacznie potwierdzający, iż lądowanie na Księżycu rzeczywiście miało miejsce.

3. Śmierć księżnej Diany

teorie spiskowe zabojstwo ksieznej diany

W półtorej roku po rozwodzie Diany z księciem Karolem, nieco po północy 31 sierpnia 1997r., rozpędzona limuzyna rozbiła się o filar tunelu Alma w centralnym Paryżu – podróżująca nią księżna zmarła kilka godzin później w szpitalu. Stosunkowo szybkie ustalenie, iż jej śmierć była wynikiem nieszczęśliwego wypadku, nie zapobiegło powstawianiu teorii spiskowych. Fakt, że wraz z Dianą zginął jej partner, Dodi Al Fayed, syn egipskiego miliardera, wzbudził podejrzenia iż za tragedią stoi sama rodzina królewska. Według spekulantów w pałacu nie chciano, aby księżna poślubiła muzłumanina, z którym ponoć była wówczas w ciąży, dlatego agent brytyjskiej służby specjalnej miał doprowadzić do śmiertelnego wypadku pary. Niektórzy twiedzą nawet, że to samemu księciu Karolowi miało najbardziej zależeć na śmierci Diany,aby w ten sposób utorować sobie drogę do poślubienia swojej wieloletniej kochanki, Camilii Parker-Bowles. Inna popularna teoria spiskowa obwinia papparazzi, którzy podążając za limuzyną w zbyt małej odległości doprowadzili do wypadku. Mimo iż paparazzi, którzy śledzili Dianę tamtej feralnej nocy zostali oficjalnie oczyszczeni z zarzutów, wielu wciąż obarcza ich współodpowiedzialnością za tamte wydarzenia.

4. Śmierć Elvisa Presley’a

teorie spiskowe elvis presley

Choć od jego śmierci w 1977r. mijają juz prawie cztery dekady, dyskusje na temat Elvisa Presley’a nie cichną nawet na moment. Odejście z tego świata jednej z największych legend muzyki wszech czasów dało początek dziesiątkom teorii spiskowych. Wiele osób uważa, że Elvis miał sporo powodów, aby zniknąć z widoku opinii publicznej – wśród nich miała być chęć ukrycia min. uzależnienia od narkotyków i zaburzeń odżywiania, a nawet współpracy z FBI przy rozbijaniu mafii z Memphis. Poparciem tej tezy miały być czarne helikoptery, rzekomo należace do FBI, które pojawiły sie nad Graceland, siedzibą Elvisa, w dniu jego śmierci. Jeszcze tego samego dnia Król, lub ktoś kto wyglądał jak on, był widziany na lotnisku, gdy kupował bilet w jedna strone do Buenos Aires. Co ciekawe, bilet został wystawiony na nazwisko Jon Burrows, którego Król często używał do dokonywania rezerwacji w hotelach i restauracjach, tak aby nie wzbudzać niechcianego zainteresowania. Innym dowodem na swingowaną śmierć Króla ma być niepoprawny zapis jego drugiego imienia na nagrobku – zamiast Aron widnieje tam Aaron. Jego najwierniejsi fani uważają, że symbolizuje to śmierć jedynie „starego” Elvisa, dającą początek „nowemu” życiu muzyka, tym razem prowadzonemu w ukryciu, z daleka od oczu tłumów. Tym, co wzbudza najgorętsze dyskusje jest jednak fakt, że do dzisiaj milion dolarów, czyli suma, na jaką ubezpieczony był Elvis, nie została odebrana z jego polisy na życie. Jest to szczególnie zastanawiające, zwłaszcza biorąc pod uwagę jak wielu członków rodziny, a nawet przyjaciół legendarnego muzyka, mogło upomnieć się o prawa do tej kwoty.

5. Zamach terrorystyczny na WTC i Pentagon

teorie spiskowe atak na world trade center

Tak jak to bywa i w przypadku innych ogromnych katastrof, również ataki terrorystyczne z 11 września 2001r. osnute są wieloma tejemniczymi niedopowiedzeniami i podejrzeniami. Szczególne kontrowersje wywołuje teoria, według której za zamachami nie stała Al-Kaida, lecz sam rząd USA. Ataki na WTC i Pentagon miały posłużyć jako prowokacja, dająca Amerykanom pretekst do interwencji zbrojnej w Afganistanie i Iraku. Zwolennicy teorii spiskowych twierdzą także, iż pod zamachami na WTC kryła się siatka układów, dzięki którym na katastrofie mieli zbić fortuny ludzie z Wall Street i rekiny prywatnego sektora.

6. Lądowanie UFO w Roswell

teorie spiskowe roswell
Oto najpopularniejsza teoria spiskowa wśród tych, którzy wierzą w istnienie życia pozaziemskiego. Drugiego lipca 1947r., na jednej z farm w pobliżu Roswell w amerykańskim stanie Nowy Meksyk , rzekomo rozbił się latający spodek. Wrak miał następnie zostać przewieziony do pobliskiej bazy wojskowej, gdzie miał być badany. Informacje te, przekazane lokalnym mediom przez pułkownika zatrudnionego w tamtejszej bazie wojskowej, zostały zdementowane już następnego dnia. Na pilnie zwołanej konferencji prasowej ogłoszono iż to, co zostało uznane za latający spodek, było w rzeczywistości metereologicznym balonem sondażowym. Entuzjaści spotkań trzeciego stopnia wierzą jednak, że zapewnienia te były rządowymi zabiegami służącymi zatajeniu dowodów na istnienie życia pozaziemskiego.

7. Dorobek literacki Szekspira

teorie spiskowe william szekspir
Szekspir i dorobek literacki sygnowany jego nazwiskiem podzieliły badaczy literatury na dwie linie frontu. Z jednej strony znajdują się ci, według których Szekspir jest faktycznym autorem wszystkich przypisywanych mu dzieł, a po drugiej stronie zupełnie odmienne stanowisko przyjmują ci, według których Szekspir spełniał tylko rolę przykrywki, a pod jego nazwiskiem jak pod pseudonimem tworzyła grupa kilku literatów, lub jeden fenomenalny artysta, który jednak pragnął zachować swoją anonimowość. Najczęściej wysuwanym przeciw Szekspirowi argumentem jest jego ubogie wykształcenie – według sceptyków wiedza o odległych miejscach, tradycjach i zwyczajach dworskich, opisywanych tak szeroko w dziełach przypisywanych Brytyjczykowi, po prostu nie mogła być wówczas dostępna tak mało wyedukowanej osobie. Fascynaci teorii spiskowych wskazują także fakt, że nigdy nie trafiono na ślad żadnych rękopisów ani nawet własnoręcznego podpisu Szekspira, a jego własny testament nie wpomina ani jednym słowem o żadnym dorobku literackim. W takim razie jeśli nie Szekspir, to kto jest faktycznym autorem jednych z największych dzieł w historii literatury? Naukowcy wskazują wiele prawdopodobnych nazwisk, w tym min. Sir Waltera Raleigha, Bena Johnsona czy nawet Christophera Marlowe’a.

8. Globalne ocieplenie

teorie spiskowe globalne ocieplenie

Globalne ocieplenie, według naukowców, w większości powodowane jest przez działanie człowieka, który wciąż zwiększa emisję gazów cieplarnianych do atmosfery. Czynniki naturalne w globalnym ociepleniu odgrywają nieporównywalnie mniejszą rolę. Rządy wielu państw działąją wspolnie na rzecz redukcji szkodliwych dla klimatu gazów – jest to idealny pretekst do budowania nowych teorii spiskowych. Według jednej z nich, nadmierne gromadzenie się CO2 wokół naszego globu albo w ogóle nie ma miejsca, albo jest wynikiem naturalnych czynników klimatycznych, na które człowiek nie ma żadnego wpływu. Nie brakuje też opinii, że rządy państw wykorzystują temat walki z globalnym ociepleniem jako środek do wyłudzania od społeczeństwa dodatkowych opłat, np. poprzez nakładanie wyższych podatków na węgiel czy benzynę. Jeszcze inne teorie spiskowe zakładają, że naukowcy wymyślili problem po to tylko, aby uzyskiwać ogromne granty pieniężne na prowadzenie swoich działań.

9. Śmierć Hitlera

teorie spiskowe smierc hitlera
Według fascynatów teorii spiskowych, Adolf Hitler, jeden z najbardziej znienawidzonych ludzi w historii, oszukał cały świat swoim swingowanym samobójstwem i do czasu gdy zmarł w zaawansowanym wieku, prowadził poza granicami Europy całkiem noralne życie. Według faktów historycznych 30 kwietnia 1945r., w dniu oblężenia Berlina, Hitler wraz ze swoją poślubiona dzień wcześniej żoną Evą Braun, odebrali sobie życie w bunkrze, w którym się ukrywali. Ich zwłoki zostały następnie całkowicie spalone, a identyfikacji Hitlera miano dokonać jedynie na podstawie fragmentów uzębienia, które zostały odnlezione w do dzisiaj nieznanych okolicznościach. Rok po samobójczej śmierci małżeństwa Hitlerów, Sowieci odnaleźli fragmenty kości, które jak wówczs sądzono, należały do dyktatora. W 2009r. badania amerykańskiego archeologa wykazały jednak, że kości te należały do kobiety. Zarówno brak szczątków bezsprzecznie należących do Hitlera , jak i fakt, że Hitler miał swojego sobowtóra, wzbudziły wiele podejrzeń i wątpliwości co do jego samobójczej śmierci. Zwolennicy teorii spiskowych twierdzą, że Hitler uciekł do Argentyny i tam zmarł dopiero 17 latach od zakończenia wojny.

10. Początki wirusa HIV

teorie spiskowe hiv aids

W 1981r. Amerykańskie Centrum Zwalczania i Zapobiegania Chorobom ogłosiło epidemię wirusa HIV i AIDS, dając tym samym początek teorii spiskowej na temat samego pochodzenia wirusa. Według spekulantów, miał on zostać stworzony w laboratoriach CIA i posłużyć jako środek do pozbycia się z kraju czarnoskórych obywateli i homoseksualistów. Były prezydent RPA, Thabo Mbeki, oficjalnie i wielokrotnie oskarżał rząd USA o stworzenie HIV w wojskowych laboratoriach. Wyznawcy innej teorii spiskowej twierdzą, iż rząd USA w roku 1978 podczas badań nad wirusowym zapaleniem wątroby typu B celowo wstrzykiwał HIV homoseksualnym mężczyznom, aby w ten sposób zmniejszyć populację homoseksualistów. Teoria ta została obalona przez wielu naukowców, mimo to wciąż jest żywa pośród amerykańskiej społeczności.

Niewiele jest rzeczy bardziej rozwścieczających niż brak możliwości zakupu jednego z tomów cyklu, który się akurat czyta.

Wydawać by się mogło, że w czasach, jak kto woli zgniłego czy kwitnącego, kapitalizmu takie rzeczy jak permanentne braki asortymentu nie powinny się zdarzać. Nie ma kłopotów z pozyskaniem papieru wszelkiego rodzaju. Drukarni chętnych do realizacji zlecenia też jest pewnie bez liku. Nawet nie ma nawet potrzeby męczyć się z dystrybucją, bo przecież można sprzedawać w internecie i dostarczać bezpośrednio z magazynu. Tymczasem jak na złość, coraz częściej wręcz, po prostu tego albo owego tytułu nie ma.

Przykład pierwszy to cykl „Starship” autorstwa Mike’a Resnicka. Tomy pierwszy, drugi, trzeci i piąty można zdobyć bez większych problemów. Nie ma ich co prawda w dużych księgarniach internetowych, ale są dostępne na portalach aukcyjnych. Tom czwarty wcięło. Dlaczego akurat czwarty? Zakładając że seria nie sprzedawała się zgodnie z ambicjami wydawcy, Fabryki Słów, można by przypuszczać, że obetną nakład tomu piątego. Człowiek może by się z tym wewnętrznie nie zgadzał z własnych samolubnych powodów, ale ciężko byłoby odmówić temu posunięciu logiki. Wiadomo, wydawnictwo nie prowadzi działalności charytatywnej, musi opłacić pracowników, dostawców itd. Tymczasem piąty tom można kupić, a czwarty nie.

Inny przykład, ten sam wydawca, Fabryka Słów. Poczytny autor Andrzej Pilipiuk i jego trzytomowy cykl „Norweski dziennik”. Pierwsze dwa tomy są na składzie magazynowym, dostępne z wysyłką 24h, mimo że rzecz została wydana ładnych parę lat temu. Po trzecim śladu nie ma. Przynajmniej po wersji papierowej, bo ebooki też można nabyć od ręki. Nie wiem, co myślał specjalista w dziale marketingu, ale jeśli na półce mam już dwa tomy w okładkach, to trzeci też chcę mieć w tej postaci, a nie w pliku.

Ostatni przykład, tym razem z nieoczekiwanym happy endem. Znów Fabryka Słów, wiem, uwziąłem się. Tym razem cykl „Stalowe Szczury” Michała Gołkowskiego. Pierwszy tom pochłonąłem w błyskawicznym tempie. Trzeci tom dostałem w prezencie. Oba są dostępne w wolnej sprzedaży, tylko nie tom drugi. A że jak to bywa w cyklach, kolejny tom zaczyna tam, gdzie poprzedni skończył, wścieklizna murowana.

Jaka jest zagadka zaginionych tomów? Czy ludzie naprawdę wykupują środkowy tom jak świeże bułeczki, ignorując pozostałe dwa? Czy wydawca akurat środkowy tom drukuje z zmniejszonym nakładzie, a pozostałe nie? Ani jedna, ani druga hipoteza nie wydaje się prawdopodobna. Szukałem w dużych księgarniach tradycyjnych i internetowych, na portalach aukcyjnych, w antykwariatach internetowych, bez sukcesu. Jak tonący, chwytający się brzytwy, poszedłem w końcu po książkę do sklepu spożywczego, Carrefour. Ku swojemu zdumieniu, znalazłem drugi tom „Stalowych Szczurów”. Na półce były aż trzy egzemplarze towaru wymiecionego kompletnie z internetu, z czego jeden niezwłocznie zakupiłem. Czyżby supermarkety pochłonęły cały nakład drugiego tomu? Raczej nie, bo pierwszy też był na półce.

Mam olbrzymią prośbę do wszystkich wydawców, w szczególności do Fabryki Słów, którą bardzo cenię, której książki regularnie kupuję, na zapowiedzi której czekam. Dajcie jakąś nadzieję, nam sierotom z wybrakowanymi cyklami książkowymi. Przydatna byłaby informacja, gdzie można znaleźć ostatnie egzemplarze w sklepach. Jeśli nigdzie już nie ma ani sztuki, to może jakaś lista z zapisami na stronie internetowej wydawnictwa. Jak by się zebrało kilkaset wpisów, może już opłacałoby się zrobić dodruk. A jak nie chcecie się tym wszystkim kłopotać to drukujcie zbliżone nakłady każdego tomu i zadbajcie o dystrybucję do danego miejsca w podobnej ilości co pozostałe tomy.

Lwia większość obserwacji niezidentyfikowanych obiektów latających oparta jest na relacjach słownych. Ale są też takie, za którymi stoją dowody w postaci rejestracji z radarów.

Jest 13 sierpnia 1956 roku, wschodnia Anglia, okolice bazy lotniczej RAF w Bentwaters. Nadszedł jasny, spokojny wieczór. Niebo znaczone było wieloma spadającymi gwiazdami. To Perseidy, jeden z najbardziej aktywnych rojów meteorów. Jednak od około godziny 23:00 lokalne radary zaczynają rejestrować poruszające się nietypowo obiekty. Niektóre z nich przemieszczają się w taki sposób, że żaden z ziemskich samolotów nie jest w stanie wykonywać takich zwrotów i przyśpieszeń.

Do jednego z samolotów tajemniczy obiekt niemal dosłownie „przykleił się”, podążając na jego ogonie. Z czasem obserwacje UFO przeniosły się w kierunku bazy Lakenheath. Co najważniejsze i unikalne, obserwacje UFO następowały z kilku niezależnych źródeł. Nie można więc było mówić o pomyłce ani identyfikować owe obiekty z Perseidami.

Fenomen badała amerykańska komisja Condona. Był to zespół, który miał się zająć wyjaśnieniem fenomenu UFO w sposób czysto naukowy. Ogólnie rzecz biorąc, stwierdzono, że większość znanych przypadków odnosi się do zjawisk naturalnych. Natomiast w przypadku incydentu w Bentwaters i Lakenheath stwierdzono, że „istnieje wysokie prawdopodobieństwo, że co najmniej jeden z zaobserwowanych obiektów był oryginalnym UFO”. Cokolwiek by miało znaczyć słowo „oryginalne UFO”.

Po latach udało się badaczom dotrzeć do pilotów maszyn biorących udział w incydencie. Część z nich twierdziła, że cała sprawa stanowiła pomyłkę, inni mówili o balonach meteorologicznych, jednak pozostali pozostali przy zdaniu, że tamtej pamiętnej nocy wydarzyło się coś niewyjaśnionego.


Miałem kłopot z zatytułowaniem tego quasi-tekstu. Pierwotnie nazywał się

„Szkic do studiów nad recepcją strukturalnej krytyki pseudonaukowej mitologii Imperium Lechitów”

ale wewnętrzny głos podpowiedział mi, że mogę na wieki pozostać jedynym czytelnikiem tak zatytułowanego wpisu.

Więc zmieniłem na:

„To 10 przezabawnych zrzutów z Facebooka i Twittera sprawi, że ze śmiechu wyplujesz sztuczną szczękę (a najleprze rze starzysta ktury to zrobił nie dostał za to ani grosza)”

Niestety, okazało się, że tekst o takim tytule był już na Gazeta.pl (dwa razy).

Więc będzie szybko, szkicowo i na gorąco o kontrataku Imperium Lechitów. Zaczynamy.

Czarne chmury znaków

Popularność ostatniego wpisu o pradawnym Imperium Lechitów przerosła moje najbardziej perwersyjne fantazje. Chyba każdy, kto prowadzi bloga, ma czasem tak, że w nawale innych obowiązków nie zdążył napisać czegokolwiek przez miesiąc i zaczynają odzywać się wyrzuty sumienia. Wtedy w panice wrzuca się z grubsza cokolwiek. W moim przypadku były to przemyślenia i frustracje związane z lekturą książki Janusza Bieszka i próbą uporządkowania tego, co właściwie się na jej kartach odlechica. (Mówiąc po ludzku: musiałem odreagować.) Nie sądziłem, że ktoś to przeczyta.

Tymczasem w ciągu kilku dni tekst zechciały przejrzeć i skomentować tysiące czytelników. Otrzymałem dziesiątki maili z życzeniami wszelkiej pomyślności, kuszące propozycje medialne, zostałem także zdemaskowany jako żyd, Niemiec, lewak i dziennikarz TVN.

Przede wszystkim jednak jako badacz teorii spiskowych otrzymałem unikalny korpus materiału, który z fascynacją gromadzę teraz, przeglądam i kataloguję. Od dawna staram się zrozumieć, w jaki sposób współczesne teorie spiskowe funkcjonują nie jako pojedyncze teksty/wypowiedzi, lecz jako rozproszone chmury znaków odnoszących się wzajem do siebie. Coś takiego właśnie wydarzyło się na moich oczach: z tekstu źródła (książka Bieszka), który był już sam w sobie kompilacją wielu wcześniejszych mitów, wypączkował mój tekst-krytyka, który następnie obrósł chmurą wypowiedzi-komentarzy, które w różny sposób odnosiły się do stawianych przeze mnie zarzutów.

Jacek Gmoch narysowałby to jakoś tak:

Struktura teorii spiskowych

Sytuację tę można porównać do organizmu w stanie specyficznej równowagi informacyjnej (system teorii wokół Imperium Lechitów), który został nagle zaatakowany przez ciało obce (moja quasi-recenzja). Ciało to zostaje natychmiast otoczone ochronnym kokonem, które unieszkodliwiają je przez wpisanie w kontekst spiskowych teorii.

W jaki sposób się to dzieje? Zasadniczo: poprzez wpisanie tego, co się wydarzyło (krytyki), w „świat przedstawiony” teorii. A zatem zapytanie: kto za tym stoi i jaki ma interes w tym, żeby prawda o Lechii pozostała ukryta.

1. Żydzi, Niemcy, Ukraińcy i lewacy

W różnych dziwnych miejscach Facebooka i Twittera pod linkiem do mojego tekstu można było znaleźć dziesiątki mniej lub bardziej rozbudowanych demaskacji.


Dla badacza niezwykle interesujący był dobór kategorii, do jakich przypisywano wroga. Pojawiały się (klasyczne) „oskarżenia” o bycie żydem, do tradycyjnego repertuaru wrogów zaliczają się też Niemcy.

Pewnym zaskoczeniem był dla mnie początkowo brak w zbiorze Rosjan. Można to jednak, jak sądzę, łatwo wyjaśnić strukturą samych krytykowanych przeze mnie teorii: opowieści o prasłowiańskich imperiach są zwykle prorosyjskie i radykalnie antyniemieckie. Co ciekawe, wielu stających w mojej obronie twierdziło, że cała Wielka Lechia to spisek rosyjskich trolli. Czyżby klin – klinem a spisek – spiskiem?

Nowością jest coraz częstsze pojawianie się w zbiorze „plemiennych wrogów” Ukraińców. Sugestie, żeby autor lepiej zajął się „bzdurami banderowców” nie należały do rzadkości.

Nie zaskakuje z kolei nieobecność na liście przebojów „Arabów”, „Islamistów” itp., którym zainfekowane rasizmem teorie spiskowe tradycyjnie nie przypisują jakiejkolwiek przebiegłości, lecz jedynie brutalną, bezmyślną przemoc. (Stąd wielu tropicieli odrzuca możliwość „muzułmańskiego ataku na WTC” twierdząc, że terroryści byliby zwyczajnie zbyt głupi na tak przebiegły plan.)

Spójny i rozbudowany korpus tworzyły z kolei „demaskacje”, które cały tekst wyjaśniały rzekomym lewactwem autora:

Szczególnie interesujące były te wpisy, które nie polemizowały z moją krytyką Bieszka, lecz przenosiły winę za tego typu produkcje pseudohistoryczne na dyktaturę lewicowej poprawności politycznej:


Tu trzeba uczciwie przyznać, że podłożyłem się, niepotrzebnie używając modnego słowa „postprawda” tam, gdzie można było zastosować terminy lepsze, bardziej precyzyjne, mniej klikogenne.


Sporo komentarzy rozszerzało logikę demaskacji, przypisując mi wprost motywację finansową.


„Kto za to płaci?” Ten moment, kiedy marzysz, żeby teorie spiskowe stały się prawdą…

3. Ośmieszanie ośmieszaczy

Niezłą strategią obrony teorii spiskowych wydaje się przejaskrawienie krytyki i sprowadzenie jej do absurdu. Paradoksalnie, obrońcy teorii spiskowych przybierają w takich sytuacjach język bardzo podobny do tego stosowanego zazwyczaj przez krytyków:


4. Ignorowanie krytyki

Spora część komentarzy po prostu ignorowała krytykę, powtarzając jeszcze raz podstawowe tezy budujące przedstawiony świat:

Nie wierzę w Wielką Lechię, więc powtarzam dogmaty, a w ogóle to jestem z Uniwersytetu, więc duplikuje nieudowodnione prawdy „akademii”:STS6

Pewnie można się było tego spodziewać, a jednak jestem zaskoczony. Żaden (dosłownie żaden) z krytyków, których wiadomości miałem okazję przeczytać, nie odniósł się wprost do jakiegokolwiek zarzutu formułowanego w moim tekście.

5. Czy to jest na poważnie?

Za największą zdobycz związaną z całym tym zamieszaniem uważam dostrzeżenie całkiem nowego problemu metodologicznego, z którego wagi wcześniej nie zdawałem sobie sprawy… W internecie, który stał się obecnie podstawowym środowiskiem rozwoju teorii spiskowych, niemożliwe staje się odróżnienie absurdalnych teorii głoszonych na poważnie od tych wypowiadanych dla żartów albo dla wyszydzenia czy sprowokowania przeciwnika…

To otwiera pole do całkiem nowych interpretacji. A może to wszystko od początku były żarty? Może cała książka Bieszka jest niezwykle pomysłowym i rozbudowanym dowcipem, a ja wyszedłem na głupka? Są wszak tacy, co twierdzą, że grubym dowcipasem był cały niesławny Wywód jedynowłasnego państwa świata księdza Wojciecha Dębołęckiego…

A co, jeżeli wszyscy spiskowcy to jajcarze, którzy doskonale bawią się, patrząc na nasze święte oburzenie?

Rosnąca popularność książek o „starożytnej Polsce” to dowód, że niesławna post-prawda rozplenia się niczym kąkol nie tylko w polityce, ale też na poletku historii uprawianym dawniej przez spokojne, nieszkodliwe plemiona naukowców i pasjonatów.

Oczywiście bajania o pradawnym Imperium Lechitów można po prostu wyśmiać. Lepiej jednak potraktować je jako ważny sygnał alarmowy. Każdy sukces pseudonauki na jednym polu otwiera jej kolejne przyczółki, infekując publiczność spiskowym sposobem myślenia naznaczonym nieufnością wobec autorytetów i wypaczoną wiarą w „demokratyczność poznania”. Każdy czytelnik uwiedziony opowieścią o „Polsce starożytnej” to potencjalny członek ruchu antyszczepionkowego, tropiciel spisków i wyborca najbardziej zwariowanych ugrupowań.

Dlatego, choć podany poniżej przepis na pseudohistoryczny bestseller może z powodzeniem posłużyć każdemu, kto chciałby zarobić trochę grosza na ludzkiej naiwności, można go także potraktować jako próbę zrozumienia szkodliwego zjawiska w celu ograniczenia liczby ofiar i skali zniszczeń. Do wyboru według uznania państwa czytelników.

P.S. To nie marudzenie sfrustrowanego badacza. Teorie pseudonaukowe okazują się doskonale kompatybilne…)

Przepis na pseudohistoryczny bestseller

Fakt lub dwa
2 szczypty teorii spiskowej
3 łyżki (+/- 8) swobody w doborze i interpretacji źródeł
4 odcinki „Gry o Tron”
Pięć uncji megalomanii narodowej
Z pół tuzina kosmitów
Mieszać aż do uzyskania jednolitej konsystencji. Doprawić do smaku. Podawać w miękkiej okładce na półce „Historia”, pod patronatem nobliwego czasopisma „Mówią Wieki”.

Bellono, dlaczego?!

Pamiętacie te nieszkodliwe książki typu „Bitwa pod Żółtymi Pludrami 31 lutego 1691”? Na ich kartach prawdziwi miłośnicy historii militarnej mogli z wypiekami śledzić spory o to, ile rzemyków miał u sandałów Juliusz Cezar albo o której godzinie zarżał koń Napoleona… W dawnych, dobrych czasach właśnie w produkcji takich niegroźnych (i bardzo rzetelnych) pozycji specjalizowało się wydawnictwo Bellona. Już w okresie moich studiów zaczął się niepokojący proces związany zapewne z przemianami rynku. Zacne przedsiębiorstwo skręcało powolutku w kierunku historycznego soft-porno, słusznie wietrząc w nowym pokoleniu adoratorów Klio większą dawkę żądzy krwi i inwestując w tytuły w rodzaju „Machina do zabijana: Krwawy legion Nerona” i w ogóle wszelkie pozycje z przymiotnikiem „krwawy” stopniowanym i odmienianym przez przypadki, rodzaje i liczby.

Niedawno Bellona otworzyła trzecie oko i przeszła na wyższy poziom świadomości (historycznej). Jestem właśnie po lekturze jej ubiegłorocznego bestsellera – książki Janusza Bieszka pt. „Słowiańscy królowie Lechii. Polska starożytna”.

Moje trzecie oko niestety się nie otworzyło. Za to chyba nieodwołalnie zepsułem sobie dwoje pozostałych. Niby nie takie rzeczy już w życiu widziałem (por. Jak Sarmaci przypłynęli z Wyspy Wielkanocnej i nauczyli cały świat polskiego), a jednak boli. No ale, co się przeczytało, tego się już nie odprzeczyta. Można najwyżej spróbować zrozumieć, co się wydarzyło, i skontekstualizować traumę.

Poniższy tekst nie jest recenzją ani nawet próbą ostrzeżenia zawczasu potencjalnych czytelników (takie ostrzeżenia nie działają – kto się nie przewróci, ten się nie nauczy). Jest natomiast pierwszym zapisem próby zrozumienia, w jaki sposób pseudonauka funkcjonuje dziś na obszarze dziejopisarstwa. Czy rozwój nowych mediów, który tak bardzo przyczynił się do pseudonaukowych rewolucji w innych dziedzinach życia, także i tu odegrał kluczową rolę? Czy „historyczne” teorie turbosłowian są w jakiś sposób podobne do „odkryć” antyszczepionkowców, tropicieli spisków i miłośników płaskiej ziemi? Jaki jest dziś przepis na pseudohistoryczny bestseller?

O czym to jest

W wielkim skrócie – Janusz Bieszk przedstawia „zapomnianą” historię pradawnego imperium Ariów-Słowian – najstarszego osiadłego ludu w Europie. Nasi „przodkowie Ariowie-Słowianie byli już zasiedzeni i zorganizowani […], w czasach gdy dopiero powstawały starożytne cywilizacje w Sumerze, Egipcie, Elamie, Peru, Meksyku, Chinach czy w Dolinach Indusu i Saraswati.” Niestety Słowianie nade wszystko cenili sobie „wolność i realną demokrację”, nie akceptowali także niewolnictwa wprowadzonego przez „totalitarne, agresywne państwa” i zaakceptowanego przez kościół. „Dlatego później właśnie Słowiańszczyzna była solą w oku dla władców zachodniej Europy i należało ją rozbić oraz spacyfikować krwawymi zamachami na jej władców”. Imperium Lechitów rozbito podstępem i podłością, a wszelkie informacje o nim wymazano, skazując nasze dzieje na wieczne zapomnienie.

Kurtyna.

Fakt lub dwa

Studia na temat pseudonauki (a także reklamy czy propagandy) podkreślają zgodnie znaczenie starannie dobranych, potwierdzonych naukowo faktów, które w punkcie wyjścia pozwolą na zbudowanie zaufania i nawiązanie łączności między autorem i czytelnikiem. Nic tak nie uwiarygadnia pseudonauki, jak kilka słów prawdy.

Trzeba od razu powiedzieć, że „Słowiańscy królowie Lechii” to pozycja wyjątkowa. Fakty są w niej dawkowane niezwykle oszczędnie.

Nawet w domenach wyznaczających bardzo twardy rdzeń konsensusu, Bieszk daje radę coś pokręcić. Za przykład posłużyć może choćby geografia. W jednym z rozdziałów czytamy, że ok. 70 000 lat temu, gdy pierwsi Ariowie, przodkowie Słowian, rządzili wielkim Imperium Gobi [s. 25] Himalaje „nie zostały jeszcze całkowicie wyniesione” i były „na ogół równinnymi, uprawnymi terenami”. Tymczasem procesy geologiczne datuje się w zupełnie innych skalach niż najbardziej nawet śmiałe fantazje na temat cywilizacji. Jeśliby nawet prastare imperium naszych praprzodków datowało się 70 000 lat wstecz, to wyniesienie Himalajów jest kwestią kilku-kilkudziesięciu milionów lat (takie sprawy zajmują trochę czasu…).

Inny przykład: o religii Słowian wiemy tak niewiele, że naprawdę prawie wszystko można zmyślić bez ryzyka konfliktu z faktami. Skoro jednak naszych przodków upiera się autor nazywać „Ariowie-Słowianie”, bez mrugnięcia oka stwierdza też, że już stulecia przed naszą erą wyznawali oni arianizm.

Podobnie dzieje się z każdą domeną nauki, na którą Bieszk skieruje reflektor uwagi. Nawet język książki jest przerażająco niezdarny i chropowaty. Praca, co naprawdę nieczęsto zdarza w książkach drukowanych przez duże wydawnictwa, najeżona jest błędami interpunkcyjnymi i niezręcznościami stylistycznymi. Oczywiście, kto jest bez grzechu, niech pierwszy rzuci przecinkiem, ale ktoś przecież wziął pieniądze za redakcję, korektę, a nawet – jak czytam – „redakcję merytoryczną”.

2 szczypty teorii spiskowej

Każda czytelniczka Bieszka zadaje sobie pewnie pytanie: jeżeli naprawdę na tych terenach od tysięcy lat istniało potężne imperium, to dlaczego nigdy o tym nie słyszałam? Autor bynajmniej od niego nie ucieka. Wręcz przeciwnie. Stawia je w książce wielokrotnie:

„Jednocześnie, w czasie moich poszukiwań i badań, nie znalazłem żadnego nowszego, poważnego i naukowego opracowania na temat funkcjonowania w starożytności naszego kraju, nazywanego Lechią lub Imperium Lechitów. […] Dlaczego?!”

No właśnie, dlaczego?

„Czy zastanawialiście się, dlaczego w publikacjach na temat historii Polski tak mało miejsca poświęca się naszym korzeniom, czyli dziejom Ariów-Słowian i ) słowiańskiemu krajowi – Lechii oraz jego słowiańskim władcom lechickim? Dlaczego w książce Historia Polski […] na 690 stron tekstu poświęca się zaledwie niecałe pół (!?) strony na wyliczenie tylko trzech (!?), władców słowiańskich? Dlaczego pozbawia się nas informacji o królach lechickich panujących w starożytnej Lechii, czyli Polsce, wybranych prawomocnie na wiecach słowiańskich?”

Odpowiedź przychodzi ze świata teorii spiskowych. W świecie nauki, jeżeli o tym nie słyszałeś, to zazwyczaj jest to niewarta uwagi bzdura. W świecie teorii spiskowych, jeżeli o czymś się nie mówi, to z pewnością dlatego, że ktoś ma w tym interes. Dlaczego nie ma prac naukowych na temat straszliwej szkodliwości szczepień? Czemu brak raportów o chemitrails? itd.

Dlaczego więc nie usłyszeliśmy nigdy o Wielkiej Lechii? Wszystko dzieło zaborców i Kościoła! Imperium Lechitów, jako bastion wolności, musi zostać zapomniane, a jego dzieje – zakłamane.

Z logiką spiskową współgra doskonale mechanizm zewnętrznej atrybucji porażek, który za wszystkie niepowodzenia przeszłe i obecne każe winić potężne ukryte siły: „niestety, potężne Imperium Lechitów zostało skutecznie rozbite od środka w 840 roku, w wyniku zagranicznego geopolitycznego spisku i otrucia 20 książąt-władców jego dzielnic.”

3 łyżki (+/- 8) swobody w doborze i interpretacji źródeł

Dla niewprawnego oka „Słowiańscy królowie Lechii. Polska starożytna” może wydawać się książką historyczną. Ale musi to być oko bardzo, bardzo niewprawne. Tym, co rzuca się w oczy każdemu, kto miał kiedykolwiek w ręku książkę naukową (a nawet popularnonaukową), jest uderzająca niezręczność, z jaką Bieszk posługuje się źródłami. Nie bardzo wie, jak robić przypisy, nie ma pojęcia o przygotowywaniu bibliografii. Pozycje w „bibliografii” przedstawionej na końcu dzieła wyglądają np. tak: „Miorsz – Kronika Lechitów i Polaków – Internet” albo „Cholewa M., Kronika Lechitów i Polaków – Internet”. Szkoda, że nie „internety”…

Bieszk słyszał natomiast kiedyś o krytyce źródeł, w książce wykorzystuje ją jednak w sposób karykaturalny. Podstawowym źródłem, na którym opiera się znaczna część wywodu autora, jest Kronika Prokosza – osiemnastowieczny falsyfikat nie traktowany poważnie przez żadnego historyka. (Ale co ja patrzę?! Bellona właśnie szykuje się do wydania „Kroniki” jako dokumentu historycznego ze wstępem Bieszka! „Ta kronika miała na zawsze zaginąć w pomroce dziejów. Janusz Bieszk, autor bestsellerów Bellony „Słowiańscy królowie Lechici. Polska starożytna” oraz „Chrześcijańscy królowie Lechii. Polska średniowieczna”, nazywa ją „perłą wśród lechickich kronik”.” Bellono, DLACZEGO?!1)

Bieszk stwierdza, że uznanie dzieła Prokosza za falsyfikat jest po prostu częścią spisku. Kronikę „uznano za podrobioną, chociaż nie było i nie ma na to nadal żadnych dowodów! Ta przypadkowo odnaleziona kronika, wydana ostatnio w 1825 roku, wraz z dwoma komentarzami z XVI i XVIII wieku, moim zdaniem najpełniejsza, najbardziej precyzyjna i najważniejsza (!) – była po prostu zagrożeniem dla historiografii niemieckiego zaborcy i stała się przedmiotem ataków historyków niemieckich, i niektórych polskich niestety także.”

Proste? Jak miałby wyglądać „dowód fałszywości” – nie mam pojęcia. Ale Bieszka naprawdę trudno przekonać o fałszywości czegoś, co pasuje do jego wywodu. Przykładem niech będzie kwestia korespondencji Aleksandra Wielkiego z Arystotelesem, którą autor chętnie przywołuje na potwierdzenie „naszych” (o zaimku mowa będzie dalej) starożytnych tryumfów.

„Kronikarze starożytni potwierdzili, że istniał zbiór kilkuset listów pisanych między Aleksandrem i Arystotelesem, z których większość już nie istnieje. Natomiast nie ma żadnych dowodów, że powyższe listy były nieprawdziwe i zmyślone. Nie wiemy, czy Dierzwa w XII wieku, a Wincenty Kadłubek w XIII wieku mieli około 800 lat temu dostęp do ich różnych czy tych samych kopii? Na jakiej podstawie były one dyskredytowane i wyśmiewane oraz nazywane bajecznymi przez naszą historiografię, która tym sposobem zarzucała kłamstwo naszym kronikarzom? Jedenastu wyżej wymienionych kronikarzy polskich opisuje najazd Aleksandra na Lechię i dlaczego niby obecni historycy mieliby wiedzieć lepiej i więcej, niż żyjący 800 lat wcześniej kronikarze mający dostęp do najstarszych źródeł pisanych?!

Natomiast militarne wyparcie z terenu Lechii wojsk macedońskich, przez Lechitów […], nie należało do chwalebnych dla Aleksandra i może dlatego wyprawa ta została przemilczana przez drugą stronę, co także było przyjęte i stosowane przez dziejopisarzy.”

Proste?

Problemem „Słowiańskich królów…” nie jest jednak branie za prawdziwe tekstów sfałszowanych, lecz całkowite ignorowanie reguł rządzących doborem źródeł. Zgodnie z logiką pseudonauki Bieszk ignoruje rozróżnienie na źródła pierwotne i wtórne, miesza dokumenty z epoki ze znacznie późniejszymi opracowaniami. Na kartach jego książki staropolskie fantazje sarmackie i bajania 19-wiecznych popularyzatorów historii zmieszane są z Herodotem i faktami wyszperanymi w internecie… Opracowania popularyzatorskie przemieszane są ze źródłami i opowieściami fantastycznymi… Dla Bieszk w ten sam naiwny sposób czyta badania genetyczne, Nowe Ateny księdza Chmielowskiego i pamiętniki Cezara.

Najbardziej kuriozalny jest chyba sposób, w jaki Bieszk posługuje się mapami – skądinąd cennym źródłem historycznym. Mapy starożytne, na których starannie wyszukuje wszelkie nazwy zbliżone brzmieniem do słów Lechia, Sarmatia itp., zestawia z wyszperanymi w internecie mapami angielskimi czy francuskimi, które traktuje, jakby… pochodziły z epok, które ilustrują.

Już setki lat p.n.e. na mapach w Eruopie Środkowej widniał napis Sarmatia (Sarmacja), obejmujący obszar od dorzecza Wisły na wschód i południe do Mórz: Czarnego i Kaspijskiego. Na przykład, napis Sarmatia na mapie zatytułowanej „Roman expansion 264 BC” (Rzymska ekspansja 264 rok p.n.e.), także na mapie Posidoniusza (150-130 rok p.m.e.) itp.

Jak państwo sądzą, z którego roku może pochodzić „mapa zatytułowana Roman expansion 264 BC”? Bo raczej nie z roku 264 p.n.e….

4 odcinki „Gry o Tron”

Rewelacje Bieszka okraszone są dziesiątkami wykrzykników, autorskich znaków niedowierzania „(!)”, „(?!)”, „(sic!)”, a do tego podane w stylu, który nieustannie kojarzył mi się z jakąś ubożuchną rodzimą wersją „Gry o Tron”. Seks i przemoc w cieniu stodoły.

„Ówczesny świat był okrutny, nieprzewidywalny, pełen rzezi, okrucieństwa i ciągłych wojen. Słowianie nie byli wyjątkiem, również podbijali, zabijali, pustoszyli i niszczyli podczas często organizowanych wypraw łupieżczych.”

Oczywiście każdy król Lechii miał po kilka-kilkanaście żon.

„Pamiętam, jak w szkole uczono nas z niesmakiem, pogardą i potępieniem o słowiańskim księciu Mieszku I – poganinie, który miał siedem żon, ale już wykształcony, chrześcijański nauczyciel historii nie wyjaśnił nam – uczniom, że dzięki temu miał spokój na granicach […]. Niektóre żony pochodziły z podbitych i zhołdowanych krajów, także księżniczki wzięte siłą, które były zakładniczkami i gwarantkami, że porywczy tatuś – król sąsiedniego kraju, nie wywoła wojny.”

Zresztą, to w ogóle były złote czasy: „seks nie był żadnym tabu, jak obecnie w chrześcijańskim społeczeństwie, był rzeczą jak najbardziej naturalną i niezbędną mężczyźnie dla jego zdrowia i równowagi psychicznej. Dbano, aby młody mężczyzna mógł się wyżyć seksualnie.” Rolą kobiet było, jakby kto pytał, „rodzić jak najwięcej potomstwa i to najlepiej chłopców.”

Niewątpliwie jest to świat, za którym wzdycha niejeden nowo nabyty czytelnik Bellony…

Pięć uncji megalomanii narodowej

Ostatecznie o sile „Słowiańskich królów Lechii” nie przesądzają jednak seks ani nawet przemoc, lecz specyficzne użycie zaimka „nasz”. Budując złudzenie ciągłości i przedłużając „naszą” wspaniałą historię tysiące lat wstecz, Bieszk umiejętnie gra na uczuciu, które za Janem Stanisławem Bystroniem nazwać można „megalomanią narodową”.

Polska – jak „potwierdzają badania genetyczne” jest w prostej linii rasowo i politycznie spadkobierczynią prastarego rodu Ariów-Słowian i ich państwowości.

„W 2013 roku „prof. dr T. Grzybowski z Collegium Medicum Uniwersytetu M. Kopernika w Bydgoszczy, w audycji radiowej i na łamach prasy (patrz bibliografia), poinformował na podstawie pierwszych wyników badań, że my Polacy jesteśmy autochtonami na ziemiach polskich i mamy haplogrupę R1a1a7 „in situ”, zarówno w linii żeńskiej, jak i w męskiej, od co najmniej 7000 lat […] Ponadto podkreślił, że zawsze była zachowana ciągłość biologiczna na terenie Polski, zarówno w okresie rzymskim, jak i wczesnośredniowiecznym. […] jesteśmy wyjątkowym i najbardziej starożytnym ludem Europy!”

Wynika stąd, że „Ariowie-Słowianie nie musieli skądkolwiek przybywać, albowiem jako autochtoni byli na tych terenach od 10 700 lat i mieszkali u siebie „in situ”, na swoich ziemiach, w ramach wielkiej prehistorycznej Cywilizacji Gobi” (do „Cywilizacji Gobi” jeszcze wrócimy…)

Wyniki badań genetycznych „są ścisłe oraz bezdyskusyjne i wreszcie finalnie obaliły arogancki XIX-wieczny dogmat historiografii zaborcy niemieckiego, dotyczący migracji zbłąkanych Słowian na ziemie polskie dopiero w połowie VI wieku i zajęcia tych ziem dopiero po plemionach tzw. germańskich i celtyckich (sic!).” [Wszystkie „(!)” i „(sic!)” pochodzą od Bieszka – nic nie dodałem od siebie, choć kusiło…].

W takiej perspektywie niezwykle istotne okazują się kwestie rasowe, do których Bieszk powraca wręcz kompulsywnie. Na marginesie historii Lechii dowiadujemy się więc, między innymi, że rasa żółta powstała „w wyniku mieszania się Ujgurów z Mongołami” a w trakcie wojen „wyparto rasę czarną z Iranu” i usiłowano wyprzeć „z północy śniadych Nagów, a z południa czarnych Drawidów, czego nie udało się całkowicie zrealizować”. W ogóle warto podkreślić, że tajemniczy wyznający arianizm Ariowie niepokojąco blisko spokrewnieni są (jako figura myśli) z Aryjczykami opisywanymi przez nazistowską propagandę…

Z pół tuzina kosmitów

Książka Bieszka jest więc próbą odpowiedzi na pytanie: co było przed 966 rokiem? Nisza dla powstania tego typu produkcji zrodziła się, moim zdaniem, z zasadniczego błędu w nauczaniu historii. Podręczniki i programy nauczania w naiwny sposób rozciągają w przeszłość kategorie „państwa” i „narodu” w ich nowoczesnym rozumieniu. Na lekcjach dowiadujemy się więc, że pod Grunwaldem Polacy pokonali krzyżaków (albo, co gorsza, Niemców), Kazimierz Wielki był królem Polski, a w 966 „Polska przyjęła chrzest”. Czy jednak nauczyciele znajdują czas, żeby wyjaśnić, że pojęcia „narodu” i „państwa” nie funkcjonowały w ten sam sposób w X, XV i XX wieku? Jeżeli nie, pytanie: „co było z państwem i narodem wcześniej” wydaje się zupełnie oczywiste. No bo jak to: Polska i Polacy istnieli „w (niemal) niezmienionej formie” przez tysiąc pięćdziesiąt lat, a przedtem co? Wyłonili się z niebytu?

Problem z logiką cofania się w czasie polega jednak na tym, że nawet najbardziej śmiały fantasta musi kiedyś powiedzieć „dość”. Dawniej wystarczyło zakończyć wywód na jednym z biblijnych patriarchów (ew. dociągnąć go do Adama i Ewy). Dziś ostatecznej odpowiedzi dostarczyć mogą jedynie… kosmici.

I tu powraca kwestia Cywilizacji Gobi. Wprawdzie Obcy na kartach „Słowiańskich królów Lechii” nie występują, jednak w sprawie szczegółów na temat Cywilizacji Gobi Bieszk odsyła do pozycji pt. „Cywilizacje kosmiczne na ziemi”, której autorem jest – niespodzianka! – on sam! Okazuje się bowiem, że nasz autor, nim wpadł na trop Imperium Lechitów, był wiernym uczniem Ericha von Dänikena i tropicielem gości z kosmosu.

Trochę z tego dawnego stylu można zresztą odnaleźć i na kartach „Słowiańskich królów Lechii”. W jednym z pierwszych rozdziałów dowiadujemy się na przykład, że Cywilizaja Gobi „zostałą założona około 70 000 at temu przez Ujgurów z pacyficznego kontynentu Mu”. Niestety, 25 tys. lat temu po zatonięciu Mu olbrzymia fala tsunami zniszczyła całe imperium a dzieła dopełniły „konflikty zbrojne z Imperium Atlantydy” (to Atlanci „dysponujący przewagą militarną i technologiczną całkowicie zniszczyli i wypalili równiny Gobi i Takla Makan, pozostawiając jałowe pustynie.”

Potęgę Ariów prawie udało się odbudować w ramach Imperium Ramy, lecz w procesie tym przeszkodził 12 500 lat temu… potop, który nastąpił „w wyniku przesunięcia i zmiany biegunów magnetycznych” (podniósł się poziom mórz i oceanów, zalewając 25 mln km2).

Zatonięcie Mu? Wojna z Atlandydą? Potop i przebiegunowanie ziemi? Nic dziwnego, że Słowianie są tacy zahartowani, skoro od zawsze prześladował ich pech i spiski sąsiadów…

Internetowi sarmaci

W książce Bieszka absurd goni absurd. Jednak ostatnie, co powinniśmy zrobić, to zignorować ją lub wyśmiać. Tego typu pozycje, rozchodzące się w Empiku jak ciepłe bułeczki z osiedlowej piekarni, stanowią coraz istotniejszy element współczesnego pejzażu (pseudo)historycznego. Warto więc podjąć próbę ich zrozumienia.

Dlaczego nagle z taką siła odżyły genealogiczne fantazje? Czy internet stworzył przestrzeń, w której wytwarza się dziś kultura wiedzy zaskakująco podobna do wyobraźni XVII-wiecznych erudytów?

Dla mnie niepokojące w książce Bieszka było zaskakujące podobieństwo języka i aspiracji między jego szalonym projektem a poważnymi działaniami historyków, popularyzatorów i twórców polityki historycznej. Cała książka poprzetykana jest niezliczonymi, niezwykle patetycznymi „wezwaniami do działania”, które brzmią jak gotowy program obchodów „1050 chrztu Polski -bis”. Według Bieszka np. Należałoby „Opracować i wydać dla uczniów i studentów:

Podręczniki zawierające informacje o starożytnej historii Polski, czyli Lechii i Imperium Lechitów, na podstawie prezentowanych w tej publikacji faktów, wydarzeń, dowodów i odkryć.
Atlas Lechii (Imperium Lechitów), czyli starożytnej Polski, z mapami na przestrzeni dziejów”
itd.

Może to dobry pomysł na kolejne edycje Narodowego Programu Rozwoju Humanistyki?

Zarazem spiskowa wizja dziejów Bieszka obejmuje także większość nauki, autor traktuje więc zawodowych historyków jako wrogów, wciąż podnosząc radykalne postulaty demokratyzacji wiedzy i budowania świata, w którym każdy sam sobie o wszystkim wyrabia zdanie:

„Trzeba wreszcie zrozumieć i zaakceptować, wbrew skostniałej ortodoksyjnej i akademickiej nauce, że tak samo jak historia Polski nie zaczęła się w 966 roku, tak samo pierwsze cywilizacje na ziemi nie powstały w IV tysiącleciu p.n.e. Proste, nietechniczne cywilizacje Sumeru, Egiptu czy dolin Indusu i Saraswati poprzedzało wiele prehistorycznych, przedpotopowych, wysoko technicznie i technologiczne rozwiniętych cywilizacji.”

„Na koniec tej przedmowy chciałbym wyrazić nadzieję i moje marzenie dotyczące wydania jednolitego zbioru wszystkich naszych średniowiecznych kronik w równoległej edycji łacińskiej i polskiej, w dosłownym i wiernym tłumaczeniu, z najstarszych przechowywanych w bibliotekach egzemplarzy (bez żadnych „fachowych” komentarzy) – w celu udostępnienia ich jak najszerszym kręgom naszego społeczeństwa, młodym i starszym, aby samodzielnie i osobiście wyrobili sobie zdanie co do naszej starożytnej, lechickiej państwowości. Przecież mamy jedno z najlepiej wykształconych społeczeństw w Europie!”

Naprawdę przerażające jest to, że Bieszk ma rację! Nadchodzi pokolenie „historyków epoki Internetu”. Niesławna post-prawda wkracza na arenę dziejopisarstwa, a jej triumfalny pochód niełatwo będzie zatrzymać.

„Moim zdaniem, nastał już najwyższy czas, aby młode pokolenie historyków „epoki Internetu”, poważnie zajęło się zaniechanymi badaniami dotyczącymi starożytnej Polski. Udowodniłem bowiem powyżej, iż materiały na ten temat istnieją na świecie i można je pozyskać. […]

Trzeba także obiektywnie podkreślić, iż obecnie internetowe wyszukiwarki ogólne i kontekstowe umożliwiają szybsze, precyzyjniejsze i szersze prowadzenie źródłowych badań historycznych praktycznie na całym świecie […]. Tych możliwości byli pozbawieni historycy „sprzed epoki Internetu”. Stąd w naszej historiografii również z tego powodu występują błędy, pomyłki, braki czy zaniechania […].”

Tej siły już nie powstrzymamy?


Węże, pająki, porywacze dzieci i nerek, śrubokręty, wściekłe tłumy, śmierć w płomieniach, wszechświatowe spiski, a nawet Dżender. To nie streszczenie nowej powieści Dana Browna, lecz lista zagrożeń, jakie według legend miejskich z całego świata czyhają na nas w supermarketach.

Czy jesteście gotowi, by poznać mroczną prawdę kryjącą się na zapleczu waszego centrum handlowego?



Super-hiper-megamarkety […] stały się wyzwaniem poznawczym i szokiem w sferze mentalności. Na przestrzeni ostatniego półwiecza żadne inne zjawisko, tak jak SHM, nie przybliżyło nas do wzorców masowej konsumpcji, nie zainstalowało wśród innych doniosłych wyobrażeń społecznych. To za sprawą SHM konsumpcja w Polsce staje się wyznacznikiem nowego typu kultury, możemy więc mówić praktycznie o wtargnięciu wzorów kultury konsumpcjonistycznej do polskiego, wciąż jeszcze żytnio-ziemniaczanego pejzażu1.

W ten sposób kilkanaście lat temu pisał o supermarketach wyrastających jak kąkol na podwarszawskich polach prof. Roch Sulima. Dziś, jak się wydaje, oswoiliśmy je przynajmniej na tyle, by w pełni uczestniczyć w globalnym folklorze supermarketowych mitów.

Jeśli więc szukacie pretekstu, by nie jechać dziś na zakupy – oto przegląd przerażających historii z supermarketów całego świata – od Nadarzyna po Tokio.

1. Ukąsi was wąż w płaszczu

Wszystko zaczęło się w jednej z tych małych fabryczek ubrań na Tajwanie. Karton pełen uszytych właśnie płaszczy przygotowany do wysyłki do USA pozostał przez nieuwagę otwarty. Jadowity azjatycki wąż pomyślał, że to idealne miejsce na złożenie jaj. Gdzieś po drodze do Kmartu w Detroit, Michigan, z jajek wykluły się młode. Kilka tygodni później klientka Kmartu postanowiła przymierzyć jeden z płaszczy. Powoli wsunęła ramię w rękaw i poczuła nieznaczne ukłucie, na które nie zwróciła większej uwagi. Kiedy kilka godzin później ręka eksplodowała bólem, kobietę odwieziono do szpitala. Kończynę trzeba było amputować.2

Tę niezwykle rozpowszechnioną legendę miejską przytacza w swojej książce Emanuel Rosen, specjalista od marketingu szeptanego. O historii węża z Kmartu wspomina także (choć w nieco innej wersji) Dariusz Doliński3. (U Dolińskiego wąż miał kryć się w transporcie egzotycznego mięsa). Dla obydwu badaczy jest to przykład ukazujący, jak niebezpieczne mogą być tego rodzaju pogłoski dla reputacji sklepów.

Tymczasem z punktu widzenia semiotyki kulturowej jest to przede wszystkim kolejna opowieść o dystrybucji bogactwa na świecie i o zemście tych, którzy za półdarmo produkują nasze dobra konsumpcyjne. Oprócz tanich ubrań, żywności i elektroniki, w paczkach z dziwnych i obcych krajów przybywają do nas węże czy pająki (historia o jadowitych pająkach miała się rzekomo przyczynić do upadku w Polsce mody na popularną wcześniej jukę4).

Oczywiście zdarzają się autentyczne przypadki dziwnych stworów podróżujących na gapę wśród bananów czy iPhone’ów. W każdej tego rodzaju legendzie można więc poszukiwać echa prawdziwych historii.

2. Porwą wam dzieci

Opowieści o udanych bądź udaremnionych porwaniach dzieci stanowią element supermarketowego folkloru równie popularny jak historie o wężach i pająkach.

Jedna z rozpowszechnionych wersji mitu mówi o próbie porwania dziecka i przemycenia go z terenu sklepu w przebraniu. Na pewnym blogu odnalazłem następującą historię, która wydarzyła się rzekomo niecałe dwa lata temu w Krakowie:

Niedawno, w zeszłym tygodniu, w pracy […] koleżanka opowiedziała mi mrożącą krew żyłach historię: – Ty wiesz co się wczoraj stało w Galerii Krakowskiej?! – Nie mam pojęcia. – Moja koleżanka tam pracuje i mi opowiedziała. Na pierwszym piętrze, w jednym ze sklepów kobieta na chwilę straciła z oczu swoje dwuletnie dziecko. Gdy tylko się zorientowała, że dziecka nie ma, natychmiast zaalarmowała ochronę. Wszystkie sklepy dostały polecenie poszukiwania dziewczynki. Galeria została zamknięta na dwie godziny – nikt z dzieckiem nie mógł wyjść, ani wyjechać z parkingu. Wiesz gdzie znaleziono dziecko?! – ?! – W jednej z toalet… Dziewczynka była ogolona i przebrana za chłopca. Przygotowana do porwania!!!5

Na całe szczęście sytuację uratował autor bloga. Obeznany jest z literaturą przedmiotu, więc rozgorączkowanej koleżance natychmiast zaleca lekturę… Mitologii współczesnej. (Serio! Nie muszę mówić, jak się ucieszyłem, trafiając na ten wpis w poszukiwaniu doniesień o supermarketowych porywaczach…)

Wcześniej identyczne próby porwania miały rzekomo miejsce w Poznaniu i Głogowie6. Właściwie jedynym, co zmienia się z opowieści na opowieść, jest nazwa centrum handlowego, w którym grasują porywacze.

A może zresztą to w ogóle nie byli żadni  porywacze? (O sprawcy nie ma wszak w historii ani słowa!) Obcięte włosy? Dziewczynka przebrana za chłopca? W różnych miastach Polski? Czyżby po kraju grasował Dżender?!

3. Wytną wam nerki

Opowieść o łowcach nerek grasujących w IKEI analizowałem już kiedyś w innym miejscu. Zasadniczo – jak sama nazwa legendy wskazuje – chodzi o porywaczy, którzy ofiarę traktują dość wybiórczo. Wycinają jej organy, a resztę (zwykle w dobrym stanie) podrzucają gdzieś z kartką zawierającą dobre rady na temat opieki nad pacjentem po operacji.

Niekiedy łowcy nerek porywają dzieci, co upodabnia ich do Dżendera wspomnianej szajki porywaczy. Czasem z kolei – jak w niedawnej legendzie z nadarzyńskiego Maximusa – łaszczą się raczej na dorosłych. (Może podejmują decyzję w zależności od rozmiaru organów, na które jest akurat zapotrzebowanie?)

4. Zadźgają was śrubokrętem

Aresztowano kobietę, która w Chicagowskim Wal-Marcie zadźgała trójkę klientów, z którymi walczyła o ostatni egzemplarz X-Boxa One.

Mary Robbins, zamężna matka dwójki dzieci, miała się rzekomo szamotać z konkurentami i powalić ich na ziemię chwile przed tym, nim zadała im śmiertelne ciosy przy użyciu śrubokręta Philipsa.

Po Czarnym piątku 2013 r. opowieść ta robiła furorę na portalach społecznościowych, wzbudzając kolejną falę publicznego oburzenia na barbarzyński zwyczaj śmiertelnego boju o gwiazdkowe prezenty. Oburzenia jak najbardziej zasadnego, bo pierwszy dzień po Święcie Dziękczynienia faktycznie wiąże się w USA z przepychankami, zdziczeniem i wyrywaniem sobie łupów. Nierzadko faktycznie prowadzi to do tragedii. Problem polega jednak na tym, że ta akurat szczególnie krwawa i sugestywna historia pochodzi z… satyrycznego portalu Daily Currant i została wyssana z palca7.

Opowieść podawana z ust to ust (czy raczej ze smartfona na smartfona) rozpowszechniła się do tego stopnia, że sprostowanie zamieszczono na oficjalnym profilu Twitterowym sklepu.8

Supermarket FB

5. Podepczą wasze uczucia religijne

Skoro już o Wal-Marcie mowa, to jest to szczególnie niebezpieczne miejsce. Jeśli będziecie mieli szczęście i akurat nie zadźgają was śrubokrętem i nie zostaniecie zadeptani przez oszalałe tłumy, jest niemała szansa, że podeptane zostaną wasze uczucia religijne.

Tak przynajmniej twierdzi wielu (radykalnych) działaczy chrześcijańskich, którzy co i raz nawołują do bojkotu sieci.

Przyczyną bojkotu są zwykle wewnętrzne regulacje sieci. Dziesięć lat temu Wal-Martowi niektórzy klienci mieli za złe zastąpienie zwrotu „Marry Christmas” bardziej ogólnym „Happy Holidays”. Kasjerzy faktycznie mieli pozdrawiać klientów tym drugim sformułowaniem, by uwzględnić także tych robiących zakupy z okazji Chanuki czy święta Kwanzaa. Bojkot w obronie monopolu Bożego Narodzenia nie trwał jednak długo i nie przyniósł szczególnych sukcesów9.

Na większy odzew liczyli zapewne autorzy sensacyjnej notki, która pojawiła się w internecie zaledwie kilka dni temu. 6 kwietnia 2015 r. na blogu The Stand hostowanym przez American Family Association pojawił się artykuł Randyego Sharpa zatytułowany Walmart Puts Christian Employees on ‚Watch List’. Według autora władzę w największej amerykańskiej sieci supermarketów przejęła gejowska mafia, która za pośrednictwem wewnętrznej tajnej policji zmusza wszystkich pracowników do zadeklarowania akceptacji dla małżeństw homoseksualnych. Wniosek autora jest prosty: tylko bojkot Wal-Marta może uratować świat10.

Niestety, już następnego dnia artykuł skasowano i bojkot nie doszedł do skutku. (To zapewne robota wzmiankowanej mafii.) Jedynymi, którzy wykazali zainteresowanie sprawą, okazali się tropiciele teorii spiskowych i legend miejskich. Na nas zawsze można liczyć!

6. Zginiecie w płomieniach, bo nie założyłyście majtek

Na koniec historia z morałem prosto z Kraju Kwitnącej Wiśni Japonii. Niezwykle rozpowszechnioną legendą miejską jest tam opowieść o pożarze w centrum handlowym Shirokiya. Niestety, tragedia wydarzyła się naprawdę w roku 1932 i faktycznie pochłonęła kilkanaście ofiar. Część legendarna dotyczy pośredniej przyczyny ich zgonu.

Otóż wedle chętnie powtarzanej wersji grupa przerażonych klientek sklepu uciekła na dach budynku, gdzie drogę odwrotu odcięły im płomienie. Na miejsce przybyli strażacy i rozłożyli specjalne płachty, kobiety za żadne skarby nie chciały jednak skoczyć.

Dlaczego? Otóż był to czas, gdy w Japonii kobiety ubierały się bardzo tradycyjnie. Oznaczało to, że nosiły kimona. I że nie nosiły pod nimi bielizny. Skok z dachu byłby w tych okolicznościach czynem wielce nieprzyzwoitym. Cne damy wolały więc śmierć w płomieniach od hańby.

Legenda ta nie ma wiele wspólnego z prawdą. Jej logice przeczą nie tylko fakty (nie odnotowano nic podobnego), lecz także struktura tradycyjnego stroju, który był stosunkowo długi i składał się z wielu warstw. Skok z wysokości nie rodziłby więc wcale ryzyka, o którym mowa w opowieści.

Historia ta, będąca w gruncie rzeczy nostalgiczną opowieścią o westernizacji Japonii, zyskała jednak taką popularność, że podobno przedrukowuje się ją nawet w… podręcznikach dla strażaków11!

7. Wpadniecie w szał kupowania i wydacie wszystkie pieniądze na jakieś bzdury

Tę historię pewnie znacie aż za dobrze, więc nie ma się co rozpisywać.

Twórcy VII epizodu odrobili pracę domową i bezbłędnie rozpoznali paradoksalną naturę swojego zadania. Widzowie chcą zobaczyć jeszcze raz ten sam film i całkiem nowe Gwiezdne Wojny.

Wśród niezliczonych powrotów do mitu, jakie zafundowało nam amerykańskie kino ostatnich lat (Batman, Spiderman, Star Trek, seria o Bondzie, którą można już właściwie oglądać jak coś w rodzaju „wiecznego powrotu”), Przebudzenie Mocy wyróżnia się wyjątkową konsekwencją. Z punktu widzenia strukturalisty film J.J. Abramsa to bez wątpienia arcydzieło. Jego budowę (jak kiedyś Claude Levi-Strauss zrobił to z mitami) można porównać do fugi. I to zarówno w warstwie przedstawieniowej (wizualnej, dźwiękowej, gry aktorskiej), jak i pod względem treści.

Fuga rządzi się niezwykle ścisłymi prawami. Stanowi dzięki temu ostateczny sprawdzian warsztatu kompozytorskiego. W pewnym uproszczeniu: bierzemy temat, który następnie przeplata się w kolejnych głosach, poddawany szeregowi z góry zadanych transformacji takich jak zmiana wartości dźwięków, „odwrócenie” interwałów, zagranie melodii „od końca” itp.

Dokładnie w ten sposób powstało Przebudzenie Mocy, z tym, że zamiast jednego tematu, mamy tu do czynienia z zaczerpnięciem szeregu motywów z Starej(!) Trylogii i poddaniu ich – z matematyczną precyzją – przekształceniom niemal analogicznym do tych, jakie znajdujemy w prawdziwych fugach.

Zgodnie z zawartą w tytule obietnicą unikam zdradzania jakichkolwiek szczegółów fabuły. Posługuję się więc tylko przykładami pobocznymi, niezwiązanymi ściśle z akcją. Kto już oglądał – bez trudu uzupełni katalog o kolejne sceny. Kto nie oglądał – w kinie będzie miał dodatkową radość płynącą z wynajdywania w filmie augmentacji, dyminucji czy inwersji.

Powtórzenie

Powtórzenie to powtórzenie. Jeszcze raz to samo. W Przebudzeniu Mocy można je podzielić na powtórzenia „przezroczyste”, czyli te, których sami bohaterowie nie dostrzegają (np. ukrycie czegoś w droidzie czy nowa wersja kantyny Mos Eilsey) oraz „refleksyjne”, czyli te, które dostrzegają i komentują także sami bohaterowie (np. Han Solo stwierdzający, że zawsze jest jakiś sposób na zniszczenie kosmicznej superbroni przeciwnika – zwykle „trzeba gdzieś wlecieć i w coś trafić”).

W Przebudzeniu Mocy – jak w każdym dobrym micie – powtórzenia dokonują się na wielu poziomach. Niczym w mitach tebańskich historia rodzinna powtarza się w kolejnych pokoleniach, nowi bohaterowie stawiają czoła nowym/starym wyzwaniom. Interesujące są również powtórzenia w warstwie formalnej. Bardzo wiele scen stanowi zaskakująco dokładne odtworzenie obrazów, które znamy i kochamy z poprzednich części, jednak w całkiem nowych kontekstach. I tak, na przykład, gdy jeden z bohaterów próbuje wyciągnąć ze śniegu miecz świetlny, widzimy na ekranie dokładne powtórzenie momentu, w którym Luke, uwięziony przez przypominającego Yeti potwora, próbuje wyswobodzić się z lodowej jaskini. Obraz ten sam (tkwiący w śniegu miecz nieznacznie poruszany Mocą), ale kontekst – radykalnie odmienny.

To samo, ale nie to samo

Interesującą wariację na temat powtórzenia stanowi technika, którą można by nazwać „to samo, ale nie to samo”. To wszystkie te momenty, w których dostajemy powtórzenie i spodziewamy się czegoś, ale dostajemy coś (nieco) innego.

I tak, na przykład, Jakku – pustynna planeta, na której rozpoczyna się akcja filmu – to, mimo wszelkich podobieństw, nie Tatooine. Rodzinne spotkania, które wydają się powtórzeniami dobrze znanych scen, nie zawsze muszą mieć ten sam przebieg. I tak dalej.

Augmentacja

Augmentacja, czyli powiększenie, polega na podwojeniu wartości rytmicznej dźwięków tematu, czyli – mówiąc po ludzku – na zagraniu go „dwa razy wolniej”. W Przebudzeniu Mocy mamy do czynienia z całym mnóstwem powiększeń – zarówno przenośnych, jak i dosłownych.

Jeżeli w Nowej Nadziei coś miało rozmiar, powiedzmy, małego księżyca – w Przebudzeniu Mocy będzie wielkości planety. Jeśli coś było drobnym wątkiem pobocznym – może stać się głównym tematem. Krótkie sceny zostają wydłużone, na zasadzie rozwinięcia i uzupełnienia tego, co już znamy. Augmentacja to pewny przepis na sukces. Dostajemy to, co już znamy i lubimy, tylko „jeszcze bardziej”.

Kluczem jest tu jednak umiar. Jeżeli miałbym wskazać tylko jedną przyczynę porażki trylogii prequeli, to byłby nią Jar Jar Binks. Ale już gdybym miał wskazać trzy przyczyny, to wymieniłbym Jar Jara (dwa razy) i właśnie przesadę w augmentacji. Przesada nigdy nie jest wskazana. A przesada w przesadzie to już gruba przesada. Dodawanie za wszelką cenę efektów specjalnych, poprawianie Starej Trylogii, Jar Jar Binks – to grzechy, których fani nie wybaczają. Była to, zresztą, jedna z największych obaw przed premierą pierwszej części nowej trylogii, co potwierdza choćby ta przeróbka zwiastunu:



Jedną z form augmentacji jest w przypadku kinowego odtwarzania mitów ornamentacja czy udziwnienie. Najlepszym przykładem są tu miecze świetlne. O ile podwójny miecz Dartha Maula był jeszcze ciekawym urozmaiceniem, to już zakrzywiona szabla i inne dziwne wynalazki budziły raczej rozbawienie niż podziw. Musze jednak przyznać, że zaopatrzony w jelec miecz Kylo Rena nie tylko dobrze wygląda, ale ma sens. Pamiętam, że jako dziecko brak jelców w mieczach świetlnych zawsze mnie zastanawiał – na zdrowy rozsądek wydaje się, że dość łatwo stracić w pojedynku palce…

Dyminucja

Przeciwieństwem augmentacji jest dyminucja, czyli pomniejszenie. Mamy z nim do czynienia ilekroć jakiś ważny motyw z poprzednich części zostaje przywołany w postaci drobnego nawiązania, często rozpoznawalnego jedynie dla naprawdę wiernych fanów. Dyminucje, przybierające czasem postać ukrytych w filmie „Easter eggów”, nagradzają uważnego widza i stanowią niezłą motywację, żeby wrócić do kina i odkryć wszystkie rozmieszczone na ekranie niespodzianki.

Odwrócenie

Odwrócenie, czyli inwersja, jest ulubioną figurą każdego strukturalisty. Polega ona na zamienieniu miejscami pierwotnych elementów binarnej relacji. Biorąc pierwszy z brzegu przykład: relację ojciec–syn można odwrócić w relację syn-ojciec. Pod wieloma względami Przebudzenie Mocy opiera się przede wszystkim na odwróceniach. Poszukujący stają się poszukiwanymi. Uczący się – nauczającymi.

Interesujące odwrócenia dokonały się także w kwestii dystrybucji ról między płciami – wszak i w Odległej Galaktyce minęło w międzyczasie 30 lat! Nowe wcielenie Luke’a Skywalkera jest kobietą, księżniczki zostały generałami, awanturnicy – rodzinnymi facetami… (Swoją drogą, ciekawe, ile Gwiazd Śmierci musi jeszcze zostać zniszczone, nim wreszcie nadejdzie czas wyzwolenia droidów, które wciąż tytułują swoich ciemiężycieli mianem master?)

Bohaterowie i złomiarze

Podsumowując: J.J. Abrams i spółka rozwiązali odwieczny dylemat ludzkości: zjedli ciasteczko i mają ciasteczko. Nakręcili zarazem nowy i stary film.

Doskonale rozpoznali współczesny przepis na „kultowość”, który można streścić w definicji

kultowy = pełen autotematycznych nawiązań

Czy da się zrobić dobry film wyłącznie z takich nawiązań? Najwyraźniej tak. Ale trzeba też powiedzieć, że twórcy Przebudzenia Mocy zdają sobie sprawę, że nie grają już w tę samą grę, co Lucas i twórcy Starej Trylogii.

Jedno z najważniejszych słów-kluczy w całym filmie to „scavenger”, co można oddać jako polskie „złomiarz” (trochę też może „szabrownik”?). Jedna z postaci wielokrotnie podkreśla, że nie jest żadną bohaterką, lecz tylko złomiarką.

Dobrą wizualną metaforą filmu jest też wymontowywanie i odzysk starych części z cmentarzyska gigantycznych krążowników Imperium strąconych w jakiejś dawnej bitwie, która dla bohaterów filmu stanowi już nieznane pradzieje. Niczym szkielety dinozaurów, potężne konstrukcje piętrzą się, na wpół zasypane w bezkresnej pustyni, tworząc tło dla nowych przygód i przypominając Starą Historię.

Tym właśnie Stara Trylogia jest dla nowej. Nowi bohaterowie wprost mówią o dawnych wydarzeniach jako o mitach („Luke Skywalker? Myślałam, że on jest mitem!”), zapraszając i nas – widzów – byśmy weszli w rzeczywistość, w której losy Skywalkera stały się mitem. Z twórców filmu, w oczywisty sposób, czyni to już nie herosów kinematografii, piszących nowy mit, lecz złomiarzy przerabiających i przepracowujących to, co zastane. Majsterkowiczów i mistrzów twórczego odzysku.

Taką interpretację sugeruje też niezwykle dosłowna (i zatrzymana w kadrze chyba na dobre dziesięć sekund) końcowa scena „przekazania pałeczki”, w której Rey (nowa protagonistka) wyciąga z ekranu (3D raz się na coś przydało!) dłoń z mieczem świetlnym, podając go wprost do wzruszonych widzów.

Jak są zrobione teorie spiskowe?

Każdy, kto kiedykolwiek miał bliższą styczność z teoriami spiskowymi, zwrócił pewnie uwagę na ich charakterystyczną powtarzalność. Istnieją pewne wzory czy scenariusze, które przewijają się przez opowieści, uporczywie powracając we wciąż nowych formach.

Zmieniają się antybohaterowie (np. raz są nimi Żydzi, innym razem masoni czy jezuici), ewolucji podlegają techniki szkodzenia (zatruwanie studni ustępuje dziś miejsca chemikaliom w żywności), ale same sposoby, w jakie ludzie opowiadają o braku poczucia kontroli nad światem i związanym z tym uczuciu zagrożenia, pozostają zaskakująco niezmienne. Lub raczej, by ująć rzecz ściślej, zmieniają się w bardzo określony sposób, który podlega niemal matematycznemu opisowi.

Maszyna semiotyczna

Stosując narzędzia narratologii, poddaliśmy teorie spiskowe analizie, wyodrębniając powtarzające się motywy i scenariusze, ale także charakterystyczne sposoby opowiadania. Okazało się, że zastosowanie narzędzi strukturalnych pozwala przetłumaczyć zbiór niepowiązanych na pozór historii (w których tylko intuicyjnie dostrzegamy podobieństwo) na trzy główne tabele zestawiające odpowiednio:

najczęściej występujące postaci (tzw. „aktantów”) i przedmioty;
łączące ich sekwencje (np. X kradnie przedmiot Y; X zatruwa przedmiot Y, czyniąc go niezdatnym do użycia);
retoryczne formy opowiadania (np. „czytałem ostatnio w gazecie”, „znajomy opowiadał mi”, „badania naukowe potwierdzają, że…”), na które składają się i rozbudowane chwyty narracyjne, i rzeczy tak elementarne, jak sam dobór słów.
W ten sposób otrzymaliśmy coś w rodzaju „tablicy Mendelejewa” dla teorii spiskowych. Każda nowa teoria daje się opisać poprzez rozpoznanie występujących w niej obiektów, sekwencji i chwytów narracyjnych. Np. kosmici (obiekt, aktant) mogą porywać dzieci (drugi obiekt, przedmiot), zabijać dzieci, zastępować je klonami – wszystko to różne sekwencje z wykorzystaniem tych samych dwóch obiektów. O porwaniach, morderstwach czy zastępowaniu możemy opowiedzieć np. za pomocą narracji „widziałem na własne oczy”, ale też za pomocą „badania naukowe pokazują” – wplatając tym samym ten sam scenariusz w różne dyskursy czy nawet gatunki literackie (osobistej relacji, naukowy, dziennikarstwa śledczego itp.).

Teraz możemy zabrać się za czytanie wszystkich teorii, które tylko wpadną nam w ręce (tudzież ekrany) i przyporządkowywać je do poszczególnych pól tabeli. Jeśli w danej opowieści pojawia się nowy aktant czy nowy przedmiot, dodajemy go po prostu do listy, tworząc tym samym cały ciąg nowych teorii, które rodzą się z podstawienia nowego sprawcy do starych historii. Warto zauważyć, że dokładnie w ten sposób dzieje się to w prawdziwym świecie, gdzie nowi „obcy” czy „wrogowie” bardzo często przejmują na siebie cały bagaż uprzedzeń i negatywnego folkloru związanego z dawnymi przeciwnikami lokalnej wspólnoty.

Maszyna informatyczna

W tym momencie do akcji wkracza komputer. Dobre zegarmistrzowskie motto mówi: jeśli można coś rozebrać na części pierwsze – zwykle można to także złożyć. Skoro jednak dysponujemy uniwersalną matrycą, możemy wygenerować wszystkie możliwe teorie spiskowe!

W tym celu wystarczyło tylko stworzyć bazy MySQL zawierające obiekty, sekwencje i formy narracyjne. (Dla dociekliwych: w praktyce te dwie ostatnie bazy są w naszym generatorze nieco wymieszane. Baza Scenariusze gromadzi sekwencje połączone z rozbudowanymi formami narracyjnymi, podczas gdy baza Detale zbiera „przygodne” wyrażenia tworzące konkretną, unikalną opowieść.)

Co ciekawego mówi nam to o teoriach, spiskach, ludziach i komputerach?

Przeprowadzona przez nas analiza pozwala w nowy sposób wyodrębnić reguły gatunkowe teorii spiskowych (a więc w nowy sposób określić, co to właściwie jest teoria spiskowa). Zbudowana przez nas definicja ma charakter algorytmiczny tj. polega na podaniu przepisu, którego realizacja pozwala generować teorie. Jest to nowy wobec klasycznych modeli typ definicji, stanowiący jak gdyby udoskonaloną enumerację (ujmując rzecz prosto: zamiast wypisywać po kolei wszystkie obiekty, które spełniają definicję, podajemy uniwersalny przepis na wygenerowanie ich wszystkich).

Szybka powtórka z polskiego

I jeszcze taka ciekawostka. Poważną przeszkodą był w naszej pracy fleksyjny charakter języka polskiego. Bardzo łatwo „nauczyć” komputer list aktantów i przedmiotów ich działań, jednak żeby wykorzystać tę wiedzę w sposób narracyjny, maszyna potrzebuje także pełnej znajomości odmiany przez przypadki czy reksji wykorzystanych czasowników (np. porywają + BIERNIK [kogo, co], ale przyglądają się + CELOWNIK [komu, czemu]).

Jeżeli dodać do tego nieobliczalne reguły typu „3 fakty” (MIANOWNIK) ale „5 faktów” (DOPEŁNIACZ) to dostajemy przepis na pół miesiąca intensywnego i niezwykle frustrującego debugowania… (Dzięki wszystkim beta testerom!)

Bądźcie więc, prosimy, wyrozumiali, jeżeli maszyna zaskoczy was jakimś niecnym NARZĘDNIKIEM tam, gdzie powinien koić oczy czuły BIERNICZEK. Po dwóch tygodniach intensywnych testów sami zaczęliśmy wierzyć w najgorsze teorie spiskowe dotyczące genezy języka polskiego…

Wszyscy słyszeliśmy historię o szaleńcu, który zatruwa dawane dzieciom cukierki albo przebiegle ukrywa żyletki w jabłkach, „żeby miały uśmiech od ucha do ucha”. Ile w tych opowieściach prawdy? Socjologowie tropiący legendy miejskie znają już odpowiedź!


Dzień dla tych, co się lubią bać

Halloween służy przecież temu, by się bać. Chętnie powtarzane przez dzieci opowieści w rodzaju tej o jabłku z żyletką stanowią więc element halloweenowego folkloru równie konieczny jak kostiumy, dynie i słodycze.
Nie sposób przecenić znaczenia, jakie dla kultury amerykańskiej ma zwyczaj przebierania się w potworne kostiumy, by nachodzić Bogu ducha winnych ludzi w ich domach i wymuszać na nich słodki okup. Niedawno w USA przesunięto daty zmiany czasu z letniego na zimowy, by… 31 października małe potwory mogły dłużej grasować za widoku.

Trudno się więc dziwić, że opowieści o halloweenowym sadyście trafiły na podatny grunt.

Opowieść o żyletce ukrytej w jabłku (szczególnie rozpowszechniona na początku lat siedemdziesiątych dwudziestego wieku), miała poważne konsekwencje obyczajowe i prawne. W Kalifornii (1971) oraz New Jersey (1982) wprowadzono specjalne prawa mające przeciwdziałać przypadkom halloweenowego sadyzmu. W szkołach uczono dzieci, by oglądały otrzymane przysmaki w poszukiwaniu śladów dziwnych ingerencji. Niektóre lokalne społeczności próbowały nawet w obawie przed możliwymi atakami na dzieci zabronić w ogóle trick-or-treatingui.

Historia o zatrutym jabłku była oczywiście miejską legendą, w czytelny sposób nawiązującą do popularnego kulturowego motywu (patrz Królewna Śnieżka). Paradoks polega w tej sytuacji na tym, że Halloween służy przecież temu, by się bać. Chętnie powtarzane przez dzieci opowieści w rodzaju tej o jabłku z żyletką stanowią więc element halloweenowego folkloru równie konieczny jak kostiumy, dynie i słodycze. (Czy dorosłym wszystko trzeba rysować kredkami?!)

Prawdziwe historie

Ośmioletni Tim zginął po zjedzeniu w Halloween cukierka zatrutego cyjankiem. Rozpoczęło się śledztwo, którego rezultaty zmroziły krew w żyłach członkom lokalnej społeczności
Ostatecznie w każdej miejskiej legendzie tkwi jednak żyletka ziarnko prawdy. Halloweenowy mit spełnił się w rzeczywistości przynajmniej dwukrotnie.

I to w sposób, jakiego nie wymyśliłby nawet scenarzysta horroru.

W artykule opublikowanym w prestiżowym czasopiśmie naukowym „Social Problems” Gerald T. Horiuchi i Joel Best opisują dwa przypadki halloweenowych mordów, które wstrząsnęły Ameryką.

W roku 1970 pięcioletni Kevin Toston po kilku dniach śpiączki zmarł w szpitalu. Lekarze stwierdzili, że przyczyną śmierci była heroina. Rodzina zmarłego chłopca stwierdziła, że z pewnością pochodziła ona z zatrutego halloweenowego smakołyku. Cień strachu przed cukierkowym sadystą momentalnie padł na całą okolicę. Policji wystarczyło jednak kilka dni, by odkryć, że heroinę chłopiec znalazł… w domu swego wujka, a całą historię o psychopatycznym trucicielu dzieci wymyślono, by chronić krewnego.

To jednak jeszcze nic w porównaniu z historią, która wydarzyła się w roku 1984 w Deer Park w stanie Texas. Ośmioletni Tim zginął tam po zjedzeniu w Halloween cukierka zatrutego cyjankiem. Rozpoczęło się policyjne śledztwo, którego rezultaty zmroziły krew w żyłach członkom lokalnej społeczności.

Praca detektywów doprowadziła do przerażającego odkrycia. Za tragedią znów stał nie tajemniczy, ukryty w cieniu obcy z marginesu, lecz członek najbliższej rodziny. Tym razem nie było jednak mowy o nieszczęśliwym wypadku. Zatrutego cukierka z premedytacją podrzucił do koszyka chłopca… jego własny ojciec – Ronald Clark O’Bryanii. Pobudki okazały się szokująco niskie i niewiele miały wspólnego z groteskowym sadyzmem ze strasznych opowieści. Morderca liczył po prostu, że zgarnie pieniądze z polisy ubezpieczeniowej, zrzucając odpowiedzialność na mitycznego halloweenowego złoczyńcęiii.

Mordercę, przez prasę ochrzczonego momentalnie Candymanem, zainspirowała najprawdopodobniej głośna sprawa psychopaty, który dwa lata wcześniej zatruwał dostępne w sklepach tabletki Tylenolu. Ludzie kupowali je, zażywali i umierali. W USA wybuchła prawdziwa panika na punkcie zatrutego jedzenia.

Ale to już zupełnie inna historia…

P.S. Dla spragnionych twardych danych załączam oryginalną tabelę Horiuchiego i Besta przedstawiającą liczbę prasowych doniesień na temat halloweenowych psychopatów w poszczególnych latach. (Badania uwzględniały kilka największych gazet w USA obejmujących swym zasięgiem głośne sprawy krajowe oraz lokalne historie z 15 stanów i 5 prowincji Kanady).

Halloween - tableŹródło: Joel Best and Gerald T. Horiuchi, ‘The Razor Blade in the Apple: The Social Construction of Urban Legends’, Social Problems, 32 (1985), s. 490.

Ponieważ tabela przedstawia opisane przez prasę, a nie rzeczywiste przypadki, w roku 1982 wyraźnie rzuca się w oczy wspomniana panika Tylenolowa. Z kolei pik w latach 1970-71 może wiązać się ze zbiorową psychozą po śmierci Kevina Tostona. Sprawa Candymana nie została uwzględniona jako halloweenowy sadyzm.

Wyprowadziły koleżankę do lasu i wielokrotnie dźgały nożem. Schwytane przez policję tłumaczyły, że do morderstwa skłonił je Slenderman. Historia obiegła media na całym świecie, wywołując falę paniki i gorączkowe poszukiwania.

Kim jest przerażająca postać z internetowego folkloru? Czy współczesne mity naprawdę mają moc zacierania granicy między fikcją a rzeczywistością?





CNN Newsroom, 3 czerwca 2014, godz. 14:00 ET

JEST TO POBIEŻNA TRANSKRYPCJA. NINIEJSZA KOPIA MOŻE NIE STANOWIĆ WERSJI OSTATECZNEJ I PODLEGAĆ PÓŹNIEJSZYM MODYFIKACJOM.

BROOKE BALDWIN, CNN ANCHOR: Musimy zacząć od tej historii o duchach i postaci zwanej Slenderman, która podobno zainspirowała dwie małe dziewczynki, uczennice middle school (odpowiednik polskiego gimnazjum), by zwabiły swoją koleżankę do lasu, gdzie 19 razy pchnęły ją nożem. Tak według policji przedstawia się ten przerażający przykład fantazji stającej się rzeczywistością. […]

(POCZĄTEK MATERIAŁU WIDEO)

KOMENDANT RUSSEL JACK, POLICJA WAUKESHA: Ofiara zdołała wyczołgać się z lasu na dróżkę w pobliżu Big Bend Road, gdzie dostrzegł ją rowerzysta. Strażacy przewieźli dziewczynę do szpitala w Waukesha, gdzie przeprowadzono operację.

(KONIEC MATERIAŁU WIDEO)

BALDWIN: Ta historia ma wiele warstw… Naprawdę dziwne jest jednak to, że obydwie podejrzane, te dwunastolatki, przeżywały taką fascynację fikcyjną postacią, która nazywa się Slenderman. To postać często opisywana na tej stronie internetowej znanej jako Creepypasta Wiki. Jeśli nigdy o niej nie słyszeliście – to jest strona, która koncentruje się wokół śmierci i strasznych historii. A policja mówi, że podejrzane planowały atak zainspirowane przez tę stronę i tę postać od lutego. […] Jest ze mną Rosa Flora z Nowego Jorku.

Rosa, z tego, co słyszałem, ten atak z ostatniego weekendu nie był pierwszą zbrodnią którą dziewczynki miały planować…

ROSA: Brooke, tu jest tyle przerażających szczegółów… Muszę je teraz rozwinąć. […] Dziewczynki snuły swój plan już od lutego. Kiedy dowiedziały się o tej fikcyjnej postaci, którą Brooke właśnie opisał, stwierdziły, że muszą kogoś zabić, by przyłączyć się do Slendermana i stać się jego towarzyszkami…1

To nie początek hollywoodzkiego horroru, sprytnie podszywającego się pod prawdziwe wiadomości. To początek prawdziwego programu informacyjnego sprytnie podszywającego się pod horror.

Witajcie w postmodernizmie, gdzie granica między fikcją a rzeczywistością została zatarta. Witajcie w krainie, gdzie dorośli mogą albo marnie udawać, że nadążają, albo wymyślać własne przerażające mitologie, w których internet staje się budzącą grozę krainą pedofilów, demonów i potworów, które wychodzą z ekranu. Witajcie w królestwie Slendermana.

Slenderman – historia, która ma początek…

Marzenie autorów wątku o zatarciu granic między rzeczywistością a fikcją spełniło się, choć nie w sposób, który przewidywali
Nagasaki, Japonia. 10 czerwca 2009 r. Pięć lat przed wydarzeniami z Waukesha.

Było nudne popołudnie, kiedy przebywający w Japonii Eric Knudsen, znany w internecie jako Victor Surge, zalogował się na forum SomethingAwful. Jakiś czas wcześniej powstał tam wątek dotyczący tworzenia „paranormalnych fałszywek”. Zakładający go użytkownik Gerogerigegege pisał:

Tworzenie paranormalnych obrazków jest moim hobby już od jakiegoś czasu. Napotykam czasem strony internetowe prezentujące dziwne zdjęcia i zawsze ciekawiło mnie, czy możliwe byłoby przemycenie jednej z moich fałszywek do książki, filmu dokumentalnego czy na stronę internetową organizując kontrolowany przeciek do sieci razem z jakąś straszną historyjką albo bez niej2.

Victor Surge był jednym z tych, którzy podjęli wyzwanie. Tamtego dnia wrzucił dwie fotografie z lapidarnymi komentarzami:

Slenderman - oryginalna fotografia Victor Surge (tak zaczęła się historia)

Jedna z dwóch fotografii odzyskanych po pożarze w Bibliotece Miejskiej w Stirling. Zrobiona w dniu, w którym zaginęło czternaścioro dzieci, przedstawia istotę określaną mianem Szczupłego Mężczyzny (The Slender Man). Widoczne deformacje zostały przez władze uznane za wadę kliszy. Pożar w bibliotece miał miejsce tydzień później. Oryginał zdjęcia skonfiskowano jako dowód.

1986, autor zdjęcia: Mary Thomas, zaginiona 13 czerwca 1986 r.

Pierwsze zdjęcie Slendermana

„nie chcieliśmy iść, nie chcieliśmy ich zabić, ale jego uporczywe milczenie i rozciągnięte ramiona przerażały nas, a zarazem przynosiły ukojenie…”

1983, autor zdjęcia nieznany, uznany za zmarłego

Tak narodziła się legenda. Kolejne zdjęcia ze Szczupłym Mężczyzną błyskawicznie zdominowały wątek, wkrótce opuszczając ramy SomethingAwful i przemieniając się w setki zdjęć, opowieści, filmów czy gier komputerowych, luźno powiązanych postacią Slendermana, związaną z nią specyficzną mitologią i estetyką.

Marzenie autorów wątku o zatarciu granic między rzeczywistością a fikcją spełniło się, choć nie w sposób, który przewidywali. Powstał Slenderman – historia, której jedynym celem jest przerażać, i która niczym wirus mutuje i zaraża kolejne ofiary.

Było tylko kwestią czasu nim – jak w dobrym horrorze – pojawi się badaczka, próbująca zrozumieć mechanizm epidemii.

Slenderman – historia, która ukrywa swój początek

4 czerwca 2014 r., cztery dni po wydarzeniach z Waukesha.

Shira Chess, badaczka współczesnych mitów z University of Georgia jest gościem audycji w bostońskim oddziale National Public Radio.

SHIRA CHESS: Pod wieloma względami sprawa przypomina to, jak mogły narodzić się legendy o wampirach, rozumie pani, setki lat temu.

Wszystkie te legendy w pewien sposób mutują i zmieniają się w inne rzeczy. Różni ludzie dodają swój wkład w różny sposób. Jedyna różnica jest taka, że teraz wszystko można namierzyć i prześledzić. W pewnym sensie można zobaczyć wszystkie warianty i powtórzenia jednocześnie, zobaczyć całą tę twórczą moc wyzwoloną w jednej chwili…3

Shira Chess jest młodą, obiecującą badaczką. Na jej stronie internetowej przeczytać można, że zajmuje się nowymi mediami. W artykułach prasowych i wywiadach częściej jednak przedstawia się ją jako „badaczkę mitu Slendermana” [Slender Man mythos scholar].

Shira Chess ma rację. Historia Slendermana to spełniony sen badaczy mitu. Ma wszystkie cechy tradycyjnego folkloru: brak jednej kanonicznej wersji, rozprzestrzenianie się przez „podawanie dalej”, zarazem jednak można – jak to zrobiliśmy przed chwilą – wskazać na dokładny moment pojawienia się postaci.

Badania mitów przypominają trochę studia nad ewolucją gatunków. Która historia jest „przodkiem” naszej legendy, a która jej „spadkobiercą”? Które opowieści uznać można jeszcze za wariacje w ramach tego samego gatunku, a które należałoby już wyodrębnić jako oddzielne byty? Klasyczni antropolodzy poświęcali lata na zbieranie i porównywanie różnorodnych wersji mitu, mozolnie uzupełniając białe plamy u próbując odtworzyć „brakujące ogniwa”.

W przypadku internetowego folkloru taka analiza możliwa jest na skalę, o której ojcowie założyciele antropologii mogli jedynie marzyć. Tysiące wersji dokładnie datowanych, uporządkowanych, dostępnych na wyciągnięcie ręki (myszki).

Ale prawdziwy mit nie powinien mieć początku. Slendermanowi nie podoba się to, że tak łatwo odnaleźć jego korzenie. Czyni go to mniej wiarygodnym, a przez to mniej przerażającym. A Slenderman pragnie przerażać. Chce, by się go bano. Zmusza więc swoich wyznawców, by ukrywali i fałszowali jego historię. Sam twórca Slendermana – Eric Knudsen – zauważył w jednym z wywiadów, że kluczowym pragnieniem legendy miejskiej jest dążenie do zatarcia własnych korzeni, by wydawać się bardziej prawdziwą4.

Wydarza się to przede wszystkim na dwa sposoby.

Po pierwsze, Slenderman nie narodził się z niczego. W książce napisanej wspólnie z Erikiem Newsomem, Shira Chess pokazuje, jak nowy mit wchłonął i wykorzystał wątki z filmów, powieści, czy istniejących już legend miejskich. Slenderman jest więc czymś, co można by nazwać „apokryfem 2.0”.

Istnieje jednak drugi, jeszcze bardziej fascynujący sposób zacierania korzeni Slendermana. Jego fani na całym świecie wytwarzają świadectwa udające malarstwo jaskiniowe, średniowieczne drzeworyty czy dziewiętnastowieczne wycinki prasowe, sugerując, że Slenderman krążył po świecie na długo przed „założycielskim” wpisem Erica Knudsena/Victora Surge.

Zgodnie z logiką internetowego głuchego telefonu, tego rodzaju produkty szybko zaczynają żyć własnym życiem, z czasem przekonując rzesze internautów, że postać, którą znają jako Slenderman, jest jedynie kolejnym wcieleniem mitu, który przerażał ludzkość właściwie od zawsze.

Co ciekawe, nad takim stanem rzeczy ubolewa… sam Knudsen!5 Tu Slenderman pojawia się w niemieckiej mitologii, a tu na jakimś starym drzeworycie… Ilekroć więc rzeczywisty „ojciec” Slendermana stwierdza, że jest twórcą mitu, natychmiast pojawia się tysiąc głosów dowodzących, że postać Slendermana jest o wiele, wiele starsza.

Czyżby w ten sposób Slenderman dokonywał czegoś w rodzaju ojcobójstwa?

Slenderman w mitologii niemieckiej

Przeróbka drzeworytu autorstwa jednego z użytkowników SomethingAwful. Za: http://techcrunch.com/2014/06/30/the-story-of-slenderman-the-internets-own-monster/

Czym właściwie jest Slenderman?

Jest 30 stycznia 2014 r. Pięć miesięcy przed wydarzeniami z Waukesha. Eric Knudsen ma 34 lata, żonę i dziecko, mieszka na Florydzie i szykuje się do objęcia posady nauczyciela(!). Twórca mitu udziela wywiadu radiowego, w którym opowiada o trudnościach w… zarządzaniu marką Slendermana.



„czuję się mniej twórcą, a bardziej zarządcą… albo managerem. Tak, czuję się, jakbym był managerem Slendermana. On tam jest i robi swoje, a ja muszę go tylko obserwować i dbać o niego.”6

Ta wypowiedź mówi nam wiele o tym, czym właściwie jest Slenderman. Jeśli miałbym szukać jakichś analogii, które pozwoliłyby lepiej zrozumieć jego funkcjonowanie, to podążyłbym za tropem podrzuconym przez Knudsena i zwrócił się w kierunku… mechanizmów kapitalistycznego rynku.

Slenderman, owszem, przypomina mity i legendy. Jeszcze bardziej przypomina jednak… markę. Przerażająca obecność Slendermana przybiera różne formy: wizualne, narracyjne, tworzy rodzaj spójnej estetyki…

Slenderman jest więc czymś w rodzaju „rozproszonej franczyzy kulturowej”. Działa jak prawdziwa franczyza kulturowa (np. Gwiezdne wojny), ale nie ma jednego kontrolującego ją źródła związanego z kierunkiem przepływu kapitału. (Innymi słowy: nikt nie kontroluje w pełni Slendermana, bo nikt nie ma wyłączności na zarabianie na nim). Stąd w historii Slendermana brak kolejnych „stopni kanoniczności” jakie znamy z innych tego rodzaju franczyz. W przypadku Harrego Pottera czy Star Wars istnieją dzieła o najwyższym stopniu kanoniczności (oryginalne powieści/filmy), niższym (licencjonowane rozszerzenia świata) oraz niekanoniczna twórczość fanowska (czasem ograniczana lub wręcz tępiona przez właścicieli franczyzy).

Slenderman to spełniony sen twórców fikcji fanowskiej godny web 2.0. Samo fanfiction bez żadnego kanonu, bez cenzury, bez scentralizowanych ośrodków kontroli. Każdy jest zaproszony do współtworzenia mitu Slendermana.

Albo patrząc z innej strony: każdego Slenderman zaprasza, by w jego imię i z jego pomocą straszył, przerażał, napawał grozą i konfundował…

Najbardziej mnie teraz irytuje u młodzieży…

CNN Newsroom, 3 czerwca 2014, godz. 14:07 ET

BROOKE: Kontynuujmy od miejsca, w którym skończyłaś. Bo wiesz, opowiadanie historii o duchach wokół ogniska, słuchaj, ja naprawdę to w swoim czasie uwielbiałem! To nic niezwykłego. Ale, jak zauważyła Rosa, zatarcie granicy między tymi opowieściami a prawdziwym światem naprawdę może być czymś nowym, a internet pełni tu rolę katalizatora. Te dziewczynki w Wisconsin chciały podobno zaimponować Slendermanowi…

W książce Folklore, Horror Stories, and the Slender Man Shira Chess wraz z współautorem opisują prawdziwą panikę, jaka wybuchła wśród rodziców po zdarzeniach z Waukesha. Wszyscy gorączkowo przeszukiwali internet w poszukiwaniu informacji o Slendermanie, stronie Creepypasta Wiki, na którą powoływały się niedoszłe morderczynie, i nowych, groźnych mitach…

Czy faktycznie internetowy folklor jest śmiertelną pułapką zastawioną na dziecięce dusze? Czy rzeczywiście tak bardzo różni się od starych, dobrych strasznych historii opowiadanych przy ognisku, które przecież nikomu nie szkodziły, bo wszyscy wiedzieli, że to tylko na niby?

Na tak postawione pytania nie ma, zapewne, jednej, prostej odpowiedzi. Zrozumienie ewentualnych zagrożeń wynikających z nowych form internetowego folkloru z pewnością wymaga jednak przyjęcia szerszego spojrzenia. Jak starałem się pokazać, zacieranie granic między fikcją a rzeczywistością ma w nowoczesnym micie swoją logikę. Niewiele ma ona wspólnego z tym, czego doszukują się sprawcy medialnej paniki.

Wykorzystywane przez Slendermana mechanizmy kontroli umysłów są tak skuteczne nie dlatego, że są czym nowym i niespotykanym. Jest dokładnie przeciwnie! Slenderman jako „marka” czy „franczyza” istnieje i działa na tej samej zasadzie co Harry Potter i Gwiezdne Wojny, ale też McDonald’s czy Międzynarodowy Czerwony Krzyż. Poszczególne obrazki czy historyjki przekazywane w internecie łączy określona estetyka, zespół powracających motywów, ale też rozpoznawalny system wartości.

Można odkryć początek mitu. Nie można jednak zadekretować jego końca. Slendermana nie można „zakazać” (jak chcieliby tego niektórzy przerażeni konserwatywni komentatorzy w USA) ani „powstrzymać”. Można go jednak, i trzeba, spróbować zrozumieć .

„Lądowanie na Księżycu prawda czy fałsz”, „czy lądowanie na Księżycu było mistyfikacją?” – takich podpowiedzi udziela Google, kiedy pytamy go o misję Apollo 11. Mit wiecznie żywy…

Jak walczyć z teoriami spiskowymi, jeśli każde wyjaśnienie profesjonalistów rodzi sprzeciw i kolejne mity? Co zrobił sam Buzz Aldrin, zaczepiony przez faceta, który nie wierzył w lądowanie na Księżycu? Czy można skutecznie obalać mity tak, żeby ludzie chętnie nas czytali/oglądali/słuchali? Czy zjawisko tak anty-naukowe jak teorie spiskowe można w ogóle ująć w ramy naukowej teorii?

Skuteczne obalanie teorii spiskowych nie powinno odbywać się wyłącznie z pozycji nauk ścisłych (w które teorie te godzą), lecz także z pozycji nauk o kulturze, stawiających sobie za cel zrozumienie zaskakujących niekiedy mechanizmów rządzących ludzką wyobraźnią. Analiza strukturalna pokazuje, że najpopularniejsze teorie spiskowe i najskuteczniejsze próby ich obalania mają zaskakująco analogiczną budowę!

Nim sami zaczniemy obalać, powinniśmy więc zrozumieć zarówno tych, którzy wymyślają teorie spiskowe, jak i tych, którzy dają wzór skutecznej walki z nimi (choćby nawet skutecznej znaczyło w tym wypadku „nienaukowej” czy „efekciarskiej”). Kogo ludzie chcą słuchać? Komu wierzą i dlaczego? Kto zachował zdolność przekonywania tych, którzy nie wierzą profesorom i politykom?

Krokiem w kierunku odpowiedzi na te pytania są prowadzone przez nas w Instytucie Kultury Polskiej pionierskie badania nad zjawiskami kultury wernakularnej.

Zaciekawieni? Słusznie! W oczekiwaniu na kolejny numer kwartalnika „Kultura Współczesna” poświęcony właśnie „kulturze wernakularnej” i różnym próbom „zrozumienia tych, którzy nie rozumieją”, krótka prezentacja mistrzowskich uderzeń w teorie spiskowe na tle badań prowadzonych przez nasz zespół.

Dziś zatem wpis trochę nietypowy, bo nie o mitach będzie mowa, lecz o tych, którzy je obalają. Lektura obowiązkowa dla każdego, kto marzy o karierze pogromcy i pragnie poznać trudną sztukę obalania!

Majsterkowicze budują teorie…

tropiciele spisków przypominają majsterkowiczów. Niczym MacGyver rozwiązują problemy wyłącznie przy użyciu zdrowego rozsądku i tego, co akurat znajduje się pod ręką
Spróbujmy na początek zastanowić się przez chwilę, jak właściwie zrobione są teorie spiskowe?

Teorie spiskowe dotyczące lądowania na Księżycu należą do najbardziej rozpowszechnionych mitów współczesnej amerykańskiej i globalnej popkultury – stanowią więc dobry punkt wyjścia. Nie będę tu szczegółowo analizować poszczególnych opowieści w całym dość licznym zbiorze (trochę pisałem już o tym w poście Gwiezdne Wojny istnieją naprawdę!, a w najbliższym czasie spróbuję opublikować oddzielny tekst na ten temat). Ograniczę się do kilku przykładów i próby pokazania ogólnej zasady, na której opierają się tego rodzaju teorie. Skąd w ogóle wziął się pomysł, że lądowanie na księżycu to mistyfikacja?



lądowanie na księżycu - prawda czy fałsz?Flaga, którą widać na słynnym nagraniu, „powiewa”, a tymczasem – jak powszechnie wiadomo – na Księżycu nie ma atmosfery, a więc i wiatru…
Astronauci zostawiają ślady butów, podczas gdy – z braku wilgoci – doskonale sypki księżycowy pył nie powinien na to pozwalać.
Niektóre zdjęcia wyglądają, jakby oświetlone były kilkoma źródłami światła, a na Księżycu jedynym oświetleniem powinno być Słońce (a więc np. wszystkie cienie powinny być równoległe).
I tak dalej, i tak dalej…

Ogólna zasada jest więc taka, że twórcy teorii spiskowych przyglądają się dostępnym materiałom dokumentującym lądowanie na Księżycu i opierając się na zdroworozsądkowej interpretacji podstawowych praw fizyki poddają w wątpliwość ich autentyczność. Całość uzupełniają alternatywnymi wyjaśnieniami i motywacjami („lądowanie nakręcono w studiu”; „stało się tak, bo Amerykanie chcieli wyprzedzić ZSRR”; „za wszystkim stoi Stanley Kubrick”).[3]

moon-tabelka

Posługując się metaforą rozpowszechnioną w badaniach nad kulturą przez Claude’a Lévi-Straussa można więc powiedzieć, że tropiciele spisków przypominają majsterkowiczów. Niczym MacGyver rozwiązują problemy wyłącznie przy użyciu zdrowego rozsądku i tego, co akurat znajduje się pod ręką.

…inżynierowie próbują je obalać

Widzowie wolą wyjaśnienia, które są fascynujące, atrakcyjne, zaskakujące, przewrotne, wizualnie pociągające. Mało kogo podniecają tabelki, wzory i wykłady.
Jak zwolennicy „wersji kanonicznej”, mówiącej o tym, że Armstrong i jego towarzysze faktycznie stąpali po powierzchni Srebrnego Globu, mogą walczyć z tego rodzaju zarzutami?

Najczęściej stosowany sposób polega na zabieraniu głosu przez ekspertów. Profesjonaliści na co dzień zajmujący się fizyką, optyką, etc., często bezpośrednio związani z NASA, cierpliwie tłumaczą, że to, co zdrowy rozsądek każe nam interpretować w pewien sposób, z punktu widzenia nauki oznacza coś innego.

Owszem, flaga wygląda jakby powiewała, jednak jest to złudzenie wynikające z braku oporów powietrza (poruszona przy mocowaniu, drga jeszcze długo) oraz mniejszej grawitacji (zagięcia nie ulegają szybkiemu rozprostowaniu i na zdjęciach sprawiają wrażenie „łopotu”). Do tego wszystkiego dochodzi słaba jakość fotografii i – voilà – wyobraźnia płata nam figiel.

Takie próby okazują się zaskakująco nieskuteczne. Dlaczego? Najkrócej rzecz ujmując, eksperci próbują za pomocą „rozumowania profesjonalnego” zrównoważyć świadectwo zmysłów i zdrowy rozsądek.

Ale ludzie wybierają raczej to, co rozumieją, niż to, do czego przekonują ich eksperci. Aby złagodzić wynikający z tego dysonans poznawczy (dlaczego rozum i zmysły podpowiadają mi co innego niż eksperci?) tropiciele spisków stwierdzają, że eksperci wcale nie są neutralni. Mają swój interes, który wpisuje się w całość spiskowej teorii. Innymi słowy: z jakiegoś powodu chcą, byśmy uwierzyli w (całkowicie nieintuicyjne) kłamstwo. Techniczne rozumowanie (dostępne tylko dla profesjonalistów) zostaje utożsamione z ukrytym interesem.

moon-tabelka2

Co więcej – wyjaśnienia ekspertów są zwykle zbyt długie, niezrozumiałe i… mało atrakcyjne. Obszarem, w którym „wersje oficjalne” najmocniej przegrywają z teoriami spiskowymi jest więc spektakularność… Widzowie wolą wyjaśnienia, które są fascynujące, atrakcyjne, zaskakujące, przewrotne, wizualnie pociągające. Mało kogo podniecają tabelki, wzory i wykłady.

„Inżynierowie”, chcąc obalić mity stworzone przez „majsterkowiczów”, popełniają więc zwykle strategiczny błąd! Odwołują się do języka, który jest dla amatorów niezrozumiały („wynika to z mikrostruktury cząsteczek pyłu księżycowego”) albo do zestawu dowodów dla nich niedostępnych („przejrzeliśmy nagrania w wyższej rozdzielczości”). W ten sposób, zamiast przeciągać ich na swoją stronę, zwiększają tylko poczucie wyobcowania, które stanowi pierwotne źródło teorii spiskowych.

Paradoksalnie więc tego rodzaju próby obalania mitów mogą łatwo zostać wpisane w samą teorię spiskową i – zamiast podważyć alternatywne wersje – wzmacniają je. („Ciekawe, czemu NASA aż tak zależy, żeby ukryć prawdę?”, „Zobaczcie, jak szerokie kręgi zatoczył już spisek!”, „Teraz już wiemy, że lądowanie na księżycu=mistyfikacja”)

* * *

Czy to błędne koło? Czy da się walczyć z teoriami spiskowymi skutecznie?

Okazuje się, że tak!

Oto trzy przykłady uderzeń iście mistrzowskich. Prawda vs. fałsz – rundy 1-3!

czy lądowanie na księżycu było mistyfikacją



1. Pogromcy mitów

W 10 odcinku 6 serii teoriami spiskowymi o lądowaniu na Księżycu zajęli się niedoścignieni mistrzowie w tej branży – Pogromcy Mitów.

Spytacie może, jakie kompetencje gospodarze programu Adam Savage i Jamie Hyneman posiadają, by obalać tego rodzaju mity? Są specjalistami od astronautyki? Fizykami? Ekspertami od optyki lub fotografii? Nic z tych rzeczy! Obydwaj panowie to doświadczeni specjaliści w zakresie… efektów specjalnych. Ludzi, którzy wierzą, że misja Apollo 11 była jednym wielkim efektem specjalnym, skutecznie mogą przekonać goście, którzy całe życie spędzili tworząc je. To się nazywa ironia…

Jak działa ich „obalanie mitów”?” Opiera się na prostej zasadzie: „They don’t just tell the myths. They put them to the test”. W największym skrócie: Savage i Hyneman starają się odtworzyć możliwie wiernie sytuacje opisane w teoriach spiskowych, legendach miejskich i przeróżnych dziwnych opowieściach, żeby dowieść ich prawdziwości bądź sfalsyfikować je. W poszczególnych odcinkach sprawdzają więc na przykład, czy bojler z gorącą wodą może wystartować jak rakieta albo czy da się uwolnić z trumny, jak to zrobiła w pamiętnej scenie bohaterka Kill Billa.

Zazwyczaj po prostu wysadzają w powietrze wszystko, co się da. Im więcej „testowanie” danego mitu oznacza wybuchów, scen kaskaderskich, budowania makiet (i wysadzania ich) – tym lepszy powstaje odcinek. Naczelną zasadą, którą kierują się Pogromcy Mitów jest więc efekciarskość.

Brzmi to jak zarzut, jednak w kontekście opisanych wyżej inżynierskich porażek wcale nim nie jest! W przedziwny sposób Savage i Hyneman dają radę trafić do tych elementów świadomości, które odpowiadają za powstawanie legend miejskich i teorii spiskowych: do zmysłowej wyobraźni i zdrowego rozsądku. A do tego pokonują teorie spiskowe również dlatego, że są od nich bardziej spektakularni. Siła Pogromców Mitów opiera się więc na trzech zasadach:

zobaczyć znaczy uwierzyć,
zrozumieć znaczy uwierzyć,
w sytuacji przeciążenia informacyjnego wybieramy treść atrakcyjniejszą.
Przepis na idealną teorię spiskową i doskonały cios obalający mity okazuje się więc identyczny! Stanowi proste połączenie trzech czynników:

mooon-tabela3

Jak to wygląda w praktyce? Niestety, w odcinku o Moon Landing Hoax nie bardzo było co wysadzać w powietrze, ale Pogromcy i tak postarali się, żeby ich dowody były nie tylko efektywne, ale i efektowne.

Aby obalić opowieść o wielu źródłach światła wywołujących na fotografiach efekt nierównoległych cieni, Savage i Hyneman konstruują elegancką makietę i za pomocą jednego reflektora symulują sytuację, w której udaje im się uzyskać efekt identyczny do tego kwestionowanego przez tropicieli spisków. Ten sam efekt mogliby uzyskać za pomocą kartonowej płaszczyzny i sześciennych klocków (też rzucają cień…), panowie tworzą jednak płaszczyznę do złudzenia imitującą powierzchnie księżyca, posługują się wiernym modelem lądownika itd. Chodzi o to, żeby ich fotografia ostatecznie była niemal identyczna z tą wykonaną na księżycu.

Powiewającą flagę Pogromcy testują w komorze próżniowej, odtwarzają nawet strukturę księżycowego pyłu, żeby zobaczyć, czy zostają na nim ślady.

Wszystko to pełne gagów, oparte na dynamicznym montażu, zabawne i sugestywne.



2. NVIDIA

Nieco inną strategię zastosowała NVIDIA – czołowy producent kart graficznych. W opublikowanym kilka miesięcy temu wpisie pod sugestywnym tytułem „Jak wykorzystać najbardziej zaawansowany GPU na świecie by obalić teorie spiskowe o Apollo 11″[1]  Brian Caulfield z NVIDII pokazuje, jak supernowoczesna technika renderingu 3D pozwala odtworzyć dokładne warunki oświetlenia i wygenerować obraz – znów, jak w przypadku Pogromców - uderzająco podobny do fotografii, której autentyczność kwestionują tropiciele spisków.

Nasze oprogramowanie dostarcza dowodu na fakt, że ikoniczna fotografia jest autentyczna. W demonstracji opartej na silniku Epic’s Unreal 3 i Maxwell pokazaliśmy, jak światło z powierzchni Księżyca i [odbite od] skafandra Neila Armstronga, oświetlało Aldrina.[1]



Ludzie z NVIDII również apelują więc do naoczności i zdrowego rozsądku. Jaki jest cel ich akcji? Oczywiście nie jest nim sama walka z teoriami spiskowymi, lecz zwrócenie uwagi na możliwości oferowanego produktu. Skuteczność kampanii (14,5 tysiąca udostępnień posta!) dowodzi, że wartości marketingu i obalania mitów są zaskakująco zgodne!

(Za namiar na eksperyment NVIDII dziękuję Karolowi z Cufixa!)

3. Buzz Aldrin we własnej osobie

Zastanawialiście się kiedyś, co o wszystkich tych teoriach myśleli sami przedstawieni na zdjęciach faceci? Nareszcie macie szansę się dowiedzieć!

W roku 2002 przed hotelem w Beverly Hills Buzz Aldrin (wówczas 72 l.) został zaczepiony przez Barta Sibrela – jednego z czołowych głosicieli teorii o sfingowaniu lądowania na Księżycu. Sibrel zażądał, by astronauta przysiągł na Biblię, że naprawdę stąpał po Srebrnym Globie. Gdy Aldrin odmówił, Sibrel nazwał go tchórzem, kłamcą i złodziejem („bo każdy kłamca to złodziej”?)[2].

Reakcja Aldrina stanowi przykład unikalnej techniki obalania mitów. Oj chciało by się czasem Mistrza naśladować…



Dla tych, którym film się nie odtworzył: astronauta wymierzył swemu prześladowcy zdrową fangę w nos.

Władze stanu Kalifornia odmówiły wszczęcia procesu, najwyraźniej uznając cios za zbyt słaby lub dostatecznie umotywowany.

Trzeba powiedzieć, że także Aldrin – jak Pogromcy Mitów i NVIDIA – posłużył się techniką łączącą naoczność i zdrowy rozsądek, przede wszystkim jednak sporą dozę efekciarstwa.

Jak to ująć naukowo?

z pomocą chcemy przyjść właśnie my – badacze kultury, poszukując takich formuł, w których wyjaśnienia „inżynierów” mają szansę dotrzeć do „majsterkowiczów” i przekonać ich.
Czy to znaczy, że jeśli chcemy skutecznie walczyć z mitami, musimy ograniczyć się do efekciarstwa, sprytnych marketingowych sztuczek i przemocy fizycznej?

Sądzę, że nie.

Tak się składa, że cały niniejszy wpis jest w bezpośredni sposób związany z moją aktualną pracą naukową. W Instytucie Kultury Polskiej (Uniwersytet Warszawski) kieruję właśnie polsko-amerykańskim projektem badawczym pod dość enigmatyczną nazwą Polska kultura wernakularna w perspektywie porównawczej. Pamięć – wyobraźnia – praktyki oporu finansowanym w ramach Narodowego Programu Rozwoju Humanistyki.

Pod trudnym określeniem „kultura wernakularna” kryją się właśnie różne formy myślenia i działania uprawiane przez „amatorów”, „majsterkowiczów” czy „ludzi spoza głównego nurtu”.

Jednym z naszych podstawowych celów jest „zrozumienie tych, którzy nie rozumieją” – poznanie zasad i mechanizmów organizujących teorie spiskowe, legendy miejskie itp. Działamy trochę tak, jak psychologowie badający złudzenia i błędy poznawcze, interesuje nas jednak nie działanie jednostkowej psychiki, lecz kulturowe mechanizmy odpowiadające za tworzenie, rozprzestrzenianie się i trwałość różnych „błędnych” z punktu widzenia nauki wyobrażeń.

Naukowcy wymyślają nową szczepionkę albo dowodzą, że za globalnym ociepleniem stoi człowiek, albo mówią, że wylądowaliśmy na Księżycu. A ludzie „wiedzą swoje”. Szczepionki powodują autyzm, zamiast ocieplenia czeka nas nowa epoka lodowcowa, a misję Apollo 11 Kubrick nakręcił w studio.

„Profesjonaliści” w takich sytuacjach albo cierpliwie powtarzają swoje (często niezrozumiałe dla szerokiej publiczności) racje, albo załamują ręce stwierdzając, że „ludzie są głupi”. W tym miejscu farmaceutom, klimatologom i astronomom z pomocą chcemy przyjść właśnie my – badacze kultury – poszukując takich formuł, w których wyjaśnienia „inżynierów” mają szansę dotrzeć do „majsterkowiczów” i przekonać ich.

Pierwszym krokiem do tego jest próba rzetelnego zrozumienia, jak zbudowane są teorie spiskowe, legendy miejskie itp. Jakie mechanizmy rządzą ludzkim nierozumieniem? Dlaczego tak wiele osób woli wierzyć w teorie spiskowe niż w „wersje oficjalne”.

Przykłady przedstawione w tym poście dostarczają pewnych istotnych wskazówek. Jeśli źródłem teorii spiskowych jest poczucie wyobcowania i niezrozumienia „dyskursów eksperckich”, to zmysłowa dostępność, zrozumiałość i atrakcyjność stanowią nie tylko źródło sukcesów dobrych współczesnych mitów, ale też potencjalne narzędzia skutecznego ich obalania.

Okazuje się, że kulturoznawca potrafi wyjaśnić zarówno popularność teorii spiskowej, jak i sukcesy najlepszych „pogromców mitów”.

A że wszystkie przykłady były z przymrużeniem oka? Może oznacza to, że więcej humoru potrzeba także „inżynierom”, którzy chcieliby skutecznie dotrzeć do „majsterkowiczów” i przekonać ich do swoich racji!

P.S. Czy to wystarczy?

I jeszcze taka ciekawostka. Wszystkie trzy przedstawione przykłady spotkały się momentalnie z analogiczną reakcją. (Niby w żartach, jednak – jak już widzieliśmy – od żartów do teorii spiskowych droga jest krótka…)

Gdy Pogromcy mitów sfabrykowali zdjęcia uderzająco podobne do tych „prawdziwych” za pomocą makiet w skali, wielu fanów żartowało, że to faktycznie obala mit. Kubrick nie potrzebował całego studia – wystarczyło (jak widać!) zbudować gipsowy model.

I jeszcze mistrzowski komentarz na YouTube pod ciosem Aldrina.
Jeszcze się taki nie urodził, co by wszystkim dogodził…
Studia humanistyczne nie dają zawodu? I całe szczęście! Rynek pracy przyszłości coraz mniej będzie potrzebował „zawodowców”, a coraz więcej „ludzi dobrze wykształconych”.

Ta zmiana jest szczególnie korzystna dla humanistów, bo to ludzie (jako użytkownicy, konsumenci, klienci…) pozostają najstabilniejszym punktem odniesienia w zmieniającym się w zawrotnym tempie świecie.

Dobrze zaprojektowane budynki, maszyny czy instytucje uwzględniają fakt, że ich użytkownikami będą ludzie: poddani pewnym prawom psychicznym i społecznym, wychowani w określonej kulturze. Specjalistami w tym zakresie są humaniści. Bez nich społeczeństwo skazane byłoby na źle zaprojektowany świat.

Ilekroć inżynier czy informatyk wymyślają coś nowego – stwarzają miejsca pracy dla trzech humanistów. Roboty dla nas nie zabraknie!

Sporo się wydarzyło przy okazji poprzedniego postu o pożytkach z humanistyki. Było podawanie dalej, polubienia i komentarze, a nawet trochę hejtu (zobacz P.S. na końcu tego tekstu).

Dominowały jednak wątpliwości dotyczące relacji między humanistami i rynkiem pracy.

Zatem dziś to samo, co ostatnio (Opłaca się zostać humanistą, opłaca się zatrudnić humanistę), ale z nieco innej strony.

Na samym początku chciałbym jednak raz jeszcze powtórzyć, że zachęcając humanistów do „mówienia językiem rynku” w żadnym wypadku nie namawiam do uznania go za język jedyny czy w jakikolwiek sposób uprzywilejowany! Ujmując rzecz w formie antropologicznej przypowieści: mówmy językiem rynku tak samo, jak mówimy językiem agory, studni czy gościńca. Uczmy się rozumieć i kupców, i polityków, przemawiajmy tak, by z zainteresowaniem słuchali nas spragnieni wędrowcy.

A teraz do rzeczy!

Filozofia jako zawód i powołanie

Czy warto studiować filozofię? Co można robić po kulturoznawstwie? Gdzie można pracować po socjologii?
Po publikacji poprzedniego tekstu o humanistach i rynku pojawiło się wiele głosów, że socjolożka albo kulturoznawca to nie zawód; że studia humanistyczne w ogóle zawodów nie dają, albo – z drugiej strony – że pracodawcy filozofów zatrudniać nie chcą.

Zgadzam się w pełni z tymi wypowiedziami! Ale wnioski, jakie proponuję z nich wyciągnąć, wcale nie są dla humanistów smutne. Pracodawcy faktycznie nie szukają filozofów, ale absolwenci filozofii nie są wcale filozofami!

Podobnie jak absolwenci naszych studiów w Instytucie Kultury Polskiej nie będą kulturoznawcami (chyba, że zostaną na uczelni). Będą za to, na przykład, sprzedawcami, specjalistami od mediów społecznościowych, autorami błyskotliwych strategii reklamowych itp.

Krytycy mają więc słuszność powiadając, że studia humanistyczne nie dają zawodu. Może jednak błąd kryje się w samej koncepcji, że tym, czego najbardziej potrzebują absolwenci, jest właśnie zawód? Praca i zawód to dziś coraz częściej dwie różne sprawy. Związek miedzy studiami a wykonywanymi w życiu zadaniami ulega we współczesnym społeczeństwie przemianie. Przemianie, jak postaram się pokazać, korzystnej właśnie dla humanistów.

Fejsbukologia, twitteroznawstwo

Nasze otoczenie zmienia się zbyt szybko, by zestawy niezbędnych kompetencji i zadań społecznych łączyły się w trwałe zespoły, które od pokoleń umownie nazywamy „zawodami”.
Jakie studia należy dziś skończyć, żeby skutecznie zarządzać fanpagem na Facebooku? Albo reprezentować organizację pozarządową na Twitterze? Albo prowadzić bloga? Przecież uniwersytety nie oferują fejsbukologii ani twitteroznawstwa. (A jeśli zaoferują, to strzeżcie się! Pomyślcie tylko, gdzie dziś byliby ci, którzy by 8 lat temu wybrali „MySpace stosowany” albo „naszoklasoznawstwo”!)

Nasze otoczenie zmienia się zbyt szybko, by zestawy niezbędnych kompetencji i zadań społecznych łączyły się w trwałe zespoły, które od pokoleń umownie nazywamy „zawodami”.

To właśnie dlatego utożsamienie studiów i zawodu jest w dzisiejszych czasach coraz częściej fikcją. W zmieniającym się świecie coraz mniej potrzeba zawodowców, a coraz więcej ludzi dobrze wykształconych (albo może po prostu mądrych?).  Jeśli więc sugeruję,  że szanse humanistów na rynku pracy będą w przyszłości rosły, to nie dlatego, żeby  „filozofka”, „kulturoznawczyni” czy „historyk sztuki” miały być zawodami przyszłości, lecz właśnie dlatego, że wszystko wskazuje na to, że stopniowo odchodzić będziemy od jednoznacznych kategoryzacji zawodowych na rzecz poszukiwania konkretnych kompetencji.

Jakich kompetencji uczymy?

Tradycyjne, „etosowe” wartości humanistyki (dialog, rozumienie, nawet umiłowanie piękna) nie są więc w perspektywie rynkowej zbiorem ładnie brzmiących frazesów, lecz konkretnym kapitałem, z którym absolwent naszych studiów wychodzi do pracodawcy. I zajmuje miejsce na samym szczycie „odwróconej piramidy technologii”!
I tu, oczywiście, pojawiają się pytania. Czy umiejętności, których uczymy na kierunkach humanistycznych, faktycznie są takie przydatne? (Jeśli założymy, że przydatność może być jednym z wielu kryteriów (d)oceniania humanistyki.) Przecież na portalach z ogłoszeniami o pracę dominują oferty dotyczące szeroko rozumianych nowych mediów i nowych technologii. Czyli pewnie chodzi o inżynierów i informatyków…

Błąd!

Spójrzmy nie tylko na etykiety, ale na to, co się za nimi kryje! A przede wszystkim spróbujmy przewidzieć kierunek zmian. Przecież dzisiejsi maturzyści na ów osławiony „rynek pracy” wejdą dopiero za kilka lat!

Otóż dwadzieścia lat temu niemal każda praca związana z komputerami wymagała pewnego zakresu umiejętności hardware’owych. Jeszcze dziesięć lat temu do większości zadań niezbędna była przynajmniej elementarna znajomość języków programowania. Dziś, dzięki lawinowemu rozwojowi specjalistycznych narzędzi, użytkownik nie musi się martwić tym, jak działa sprzęt, ani nawet jak napisany jest program, z którego korzysta.

Można więc powiedzieć, że nowe technologie tworzą dziś rodzaj „odwróconej piramidy”.

Piramida

Programiści stanowią tylko niewielką część niezwykle bogatego świata IT, „sprzętowcy” zaledwie tyci ułamek. W skutecznym prowadzeniu portalu informacyjnego, bloga czy fanpage’a na Facebooku bardziej przydadzą się kompetencje humanisty niż informatyka. Oczywiście ktoś musiał najpierw zaprojektować komputer, a kto inny – napisać oprogramowanie. Można się jednak spodziewać, że na jednego specjalistę-elektronika rynek pracy potrzebował będzie pięciu specjalistów-informatyków i pięciuset mądrych ludzi z szerokim wykształceniem, którzy tworzyć będą treść i wchodzić w dialog z użytkownikami.

Humanista – historyk, filozof, filolog – uczy się rozumieć innych i przyjmować ich punkt widzenia, cechuje go umiejętność samodzielnego i twórczego myślenia, wysoka kultura słowa mówionego i pisanego, a także – coraz ważniejsza w dzisiejszym świecie – wysoka wrażliwość estetyczna, wyczucie konwencji itd. Wszystko to sprawia, że humanista jest doskonałym pracownikiem wszędzie tam, gdzie kluczowa jest interakcja i komunikacja z drugim człowiekiem. Tradycyjne, „etosowe” wartości humanistyki (dialog, rozumienie, nawet umiłowanie piękna) nie są więc w perspektywie rynkowej zbiorem ładnie brzmiących frazesów, lecz konkretnym kapitałem, z którym absolwent naszych studiów wychodzi do pracodawcy. I zajmuje miejsce na samym szczycie „odwróconej piramidy technologii”!

Twarde narzędzia

Humanista, rozumiejąc kulturę, dostrzega w niej jak gdyby szereg suwaków, którymi może – przy użyciu konkretnych technik i w ściśle określonym zakresie – manipulować.
Jedna z czytelniczek zawodowo zajmująca się rekrutacją słusznie zwróciła jednak uwagę, że umiejętność współpracy, dialogu czy kultura słowa to wszystko tzw. „kompetencje miękkie”. A pracodawcy szukają pracowników, którzy mają także konkretne, „twarde” umiejętności.

Czy studia humanistyczne dostarczają dziś takich narzędzi?

Uważam, że tak. Oprócz opisanych wyżej kompetencji (czy wręcz postaw), humanista wynosi ze studiów szereg konkretnych umiejętności. Wydają się one niewidoczne czy „miękkie” tylko dlatego, że zwykle nie myślimy o nich jako o praktycznych narzędziach zmieniania świata.

A tymczasem ludzkie życie zorganizowane jest przez kulturowe wzorce i normy. Humanista, rozumiejąc kulturę, dostrzega w niej jak gdyby szereg suwaków, którymi może – przy użyciu konkretnych technik i w ściśle określonym zakresie – manipulować.

Przykłady z własnego podwórka.

Po ukończeniu zajęć z antropologii kultury studenci potrafią przeprojektować przestrzeń kawiarni na bardziej dospołeczną (sprzyjającą interakcjom międzyludzkim). Wykorzystują w tym celu konkretne modele teoretyczne i narzędzia oparte na badaniach empirycznych.

Słuchacze mojego wykładu z filozofii kultury dowiadują się, jak zanalizować repertuar semiotyczny (system znaków) wykorzystywany w komunikacji danej marki. Potrafią go udoskonalić, wychwycić potencjalne błędy, zweryfikować jego zgodność z symboliką grupy społecznej, do której ma trafiać (zob. np. Jak wykorzystać kulturowe znaczenie liczb w komunikacji marki).

Antropologia pamięci dostarcza narzędzi do udoskonalania nie tylko muzeów i podręczników szkolnych. Swoją pamięć zbiorową wpisaną w przestrzeń, procedury, sposoby posługiwania się ciałem (np. dress code), socjolekt (np. żargon), a nawet swoje legendy miejskie mają też np. korporacje. Od skuteczności jej mechanizmów zależy zachowanie ciągłości realizacji zadań pomimo rotacji kadry. Z kolei pamięć korporacyjna o zbyt dużej bezwładności może stać się balastem nie do udźwignięcia w okresie wymagającym adaptacji i szybkich przemian.

Podobne przykłady nietrudno jest mnożyć! Jestem pewien, że socjologowie, historycy, orientaliści czy filolodzy tego rodzaju „twardych” narzędzi wymieniliby dziesiątki!

Z pewnego punktu widzenia humanistę można więc postrzegać jako inżyniera od ludzi. W tej metaforze nie chodzi jednak, w żadnym razie, o to, by humanistykę zawężać czy redukować do zespołu sprytnych sztuczek i praktyk. Jest dokładnie odwrotnie! W pewnym – niestety bardzo ograniczonym – zakresie możemy jako humaniści naprawiać świat właśnie dlatego, że pojedyncze konkretne techniki znajdują ugruntowanie w szerokiej, bardzo ogólnej wiedzy o naturze ludzkiej.

Jeżeli to wciąż brzmi abstrakcyjnie – rzućmy okiem na przykład.

Humanisto – daj się wezwać na ratunek!

Ludzkie zapominanie i błądzenie, legendy miejskie i mity, nawet ludzka agresja są przedmiotem naszego namysłu na studiach humanistycznych.
Bywam ostatnio w pewnej wielkiej państwowej Instytucji zarządzanej solidarnie przez Ekspertów i Ekonomistów. Eksperci wykonują swoją robotę tak dobrze, jak tylko potrafią. Ekonomiści dbają, by wszystko mieściło się w budżecie.

Tymczasem już po pierwszym kwadransie w Instytucji widziałem, że niezbyt dobrze się tam dzieje. Otumanieni klienci z mętnym wzrokiem snuli po korytarzach, bez końca czekając na coś, szukając czegoś, nie wiedząc, gdzie mają się teraz udać. Byli całkowicie zagubieni zarówno w plątaninie korytarzy, jak i wśród gąszczu niezrozumiałych procedur (nie wiedzieli, co ich czeka ani kiedy).

Może to objaw zawodowej pychy, może sporo w tym przesady, ale od momentu przekroczenia progu Instytucji nieustannie mam poczucie, że tak łatwo i tak wiele można by w niej poprawić. Może na przykład klienci powinni dostać mapki, na których w pierwszym gabinecie Ekspert narysowałby im, gdzie po kolei mają się teraz udać? Może ktoś powinien przeanalizować, gdzie i kiedy gromadzą się największe tłumy?

To nie wina Ekspertów i Ekonomistów! Oni naprawdę się starają! Po prostu nikt nie pomyślał, że w Instytucji klientami są ludzie. Ludzie, którzy zapominają, co im się powiedziało, którzy podejmują błędne decyzje, którzy mają określony limit cierpliwości, a po jego przekroczeniu rozpoczynają łańcuchową reakcję frustracji i agresji.

Ludzkie zapominanie i błądzenie, legendy miejskie i mity, nawet ludzka agresja są przedmiotem naszego namysłu na studiach humanistycznych. Wszystko to elementy tego, co socjolog Florian Znaniecki nazywał „współczynnikiem humanistycznym”. Świat tylko w teorii składa się z ulic, budynków, stołów i komputerów. W społecznej praktyce wypełniają go ulice, którymi chodzą ludzie, budynki zamieszkiwane przez ludzi, stworzone dla ludzi stoły i używane przez nich komputery.

Nie kształcąc i nie zatrudniając humanistów, skazujemy się na źle zaprojektowany świat.

Warto studiować kulturoznawstwo! To nie legenda miejska.

Inżynierowie wszystkich specjalizacji – łączcie się!

Sądzę więc, że miejsce dla humanistów znajdzie się zarówno na poziomie projektowania świata, jak i na etapie tworzenia treści i interakcji z użytkownikiem.

Oczywiście, co słusznie wypominali czytelnicy poprzedniego posta, socjolodzy i filozofowie niewiele dziś znaczą bez inżynierów czy informatyczek. Z najbardziej nawet wrażliwego humanistycznie projektu maszyny czy budynku niewielki będzie pożytek, jeśli nie będzie on wykonalny w świetle dostępnych technologii, materiałów itp.

W całym tym podkreślaniu znaczenia humanistów nie chodzi mi więc – w żadnym razie – o deprecjonowanie nauk ścisłych i technicznych. Chodzi o to, by w miejsce przeciwstawnych światów „inżynierów” i „humanów” dostrzec jedną rzeczywistość, w której to ludzie odwiedzają instytucje, zamieszkują budynki i korzystają z maszyn.

Koledzy „ścisłowcy”, koledzy „techniczni”, koledzy „lekarze” i „ekonomiści” – pomyślcie o nas, „humanach”, jako o inżynierach od ludzi.
W czym możemy Wam pomóc?

Grupa młodych ludzi podchodzi do potężnych lin odciągowych utrzymujących w pionie słup wysokiego napięcia. W rękach mają niewielkie kamienie. Rozglądają się wokoło i chwilę dyskutują, kto zacznie. To terroryści? Fanatyczni pasjonaci elektryki? A może kaskaderzy, którzy szykują się do jakiegoś szalonego wyczynu?

Nic z tych rzeczy. To tylko kolejni miłośnicy Star Wars, którzy obejrzeli wywiad z Benem Burttem tłumaczącym, jak powstał słynny odgłos strzelających blasterów. Teraz chcą sprawdzić, czy to możliwe, że charakterystyczny świst, który nierozerwalnie kojarzy im się z imperialnymi szturmowcami, mógł faktycznie powstać w sposób tak prozaiczny – poprzez uderzanie zwyczajnym kamieniem w naprężoną metalową linę…

Ale to i tak nic w porównaniu z dźwiękiem TIE fightera!

Jak brzmiał Herakles?

Jest dosyć oczywiste, że różne mitologie mają swoją warstwę wizualną (czyli po prostu „jakoś wyglądają”). Składają się na nią ogólne elementy estetyki i sposoby przedstawiania (często związane z dostępnymi materiałami i technikami – pomyślmy tylko o postaciach przedstawionych na egipskich malowidłach ściennych czy greckich wazach), ale też rozpoznawalne atrybuty konkretnych postaci czy wydarzeń. Np. facet z maczugą okryty lwią skórą to niewątpliwie Herakles. Jeśli dźwiga wielgachnego kabana, to jest to zapewne dzik erymantejski.

Oko radzi sobie z dawną mitologią nieźle. Gorzej z uszami. Ulotność dźwięku sprawia, że trudno nam dziś odpowiedzieć na pytanie, „jak brzmiał Herakles?” albo „jaka była audiosfera ukrzyżowania w średniowieczu”? Mitom towarzyszyły rytuały, opowieści czy specjalne przedmioty. Z pewnością istniały więc dźwięki, melodie i szmery charakterystyczne dla dawnych sytuacji przekazywania mitów. Niestety – większości z nich możemy się jedynie domyślać.

Dźwiękowe mitologie współczesne

Otaczające nas mitologie mają swoje brzmienia, z których wiele osłuchało się nam do tego stopnia, że stały się czymś w rodzaju współczesnej muzyki sfer
Co innego, jeżeli chodzi o współczesność. Nowoczesne mitologie mają swoje „palety dźwiękowe”. Najłatwiej wysłyszeć je „mitologiach korporacyjnych” czy „konsumenckich” – wśród reklamowych piosenek i dżingli albo piknięć i dzwonków w urządzeniach takich jak telefony, komputery (systemy operacyjne!), kuchnie mikrofalowe… Oczywiście, swoją paletę dźwiękową mają też urządzenia mechaniczne – maszyny do pisania czy nawet meble. Albo samochody. I nie chodzi tu wcale wyłącznie o radujący uszy znawców dźwięk silnika, którym z jednaką lubością delektują się gwiazdy BBC i domorośli spece od tuningu. Pod koniec lat 1990 Daimler Chrysler zainaugurował działalność specjalnej grupy inżynierów, która zajmowała się… dźwiękiem otwieranych i zamykanych drzwi samochodowych!1

To zrozumiałe, że każda firma pracująca nad „tożsamością korporacyjną” bierze dziś pod uwagę nie tylko jej elementy wizualne (dobór kolorystyki, czcionek, logo…), ale także spójne brzmienie produktów, reklam, komunikatów itp. Dżingiel Intela czy McDonald’s albo dzwonek Nokia Tune  rozpoznajemy równie szybko (albo i szybciej), co logo tych marek.

Podobnie rzecz się ma z największymi kulturowymi franczyzami. Są wśród nas zapewne i tacy, którzy nigdy nie zastanawiali się, jak właściwie brzmi miecz świetlny. Nawet oni zapewne rozpoznają jednak bez trudu jego charakterystyczne buczenie. Albo chrapliwy oddech Vadera, piknięcia R2D2 czy nawet odgłos przelatującego TIE fightera.

Otaczające nas mitologie mają swoje brzmienia, z których wiele osłuchało się nam do tego stopnia, że stały się czymś w rodzaju współczesnej muzyki sfer. Nie słyszymy ich, tak jak po dłuższym czasie nie słyszy się brzęczącej jarzeniówki czy szumu wentylatora. Dopiero gdyby nagle zamilkły, uświadomilibyśmy sobie, jak ważnym elementem naszego życia są wszystkie te dżingle, piknięcia i trzaski.

Gwiezdne wojny – dźwięki z odległej galaktyki

świat, w którym żyjemy, wyznacza horyzont oczekiwań wobec tego, jak różne rzeczy mogłyby brzmieć, gdyby istniały
Za dźwiękową mitologią Gwiezdnych Wojen stoi Ben Burtt, nie bez powodu nazywany ojcem nowoczesnych efektów dźwiękowych2. Niewielu widzów zastanawia się pewnie, że wszystkie te dźwięki, które towarzyszą im od kilku już dekad, musiały kiedyś zostać wymyślone (czy raczej: odkryte). Na przykład to za sprawą Burtta we wszystkich właściwie filmach SF późniejszych od Star Wars blastery (pistolety laserowe czy inne ich odpowiedniki) wydają charakterystyczny świst, który wydaje nam tak oczywisty jak odgłos wystrzału normalnego pistoletu.



Dźwiękowe uniwersum Gwiezdnych Wojen jest tak rozpoznawalne, że można było w oparciu o nie stworzyć grającą książeczkę (taką jak te dla dzieci, zob. okładka obok), a nawet grę w miksowanie starwarsowych dźwięków (http://www.starwars.com/games-apps/star-wars-soundboard.)

Proces wymyślania, nagrywania i przetwarzania odgłosów, które złożyły się na jedną z najpopularniejszych współczesnych audiosfer komercyjnych, układa się w niezwykłą historię o ludzkiej pomysłowości. Jak stworzyć dźwiękowe uniwersum, które będzie zarazem swojskie (zwierzęta brzmią jak zwierzęta, maszyny – jak maszyny) i fantastyczne? W „naszej Galaktyce” nie spotykamy jawów ani tauntaunów, nie wydajemy poleceń droidom i nie przemierzamy parseków statkami kosmicznymi… Ale zarazem świat, w którym żyjemy, wyznacza bardzo wyraźny horyzont oczekiwań wobec tego, jak różne rzeczy mogłyby brzmieć, gdyby istniały.

Dźwięki technologii…

Odgłos walki na miecze świetlne to jeden z najprostszych, a zarazem najbardziej sugestywnych dźwięków w całym uniwersum Star Wars. I kolejny przykład czegoś, co trzeba było wynaleźć całkiem od nowa. Wszak w naszej galaktyce światło jest zwykle bezdźwięczne, w najlepszym razie kojarzy się ze statycznym buczeniem uszkodzonej jarzeniówki. Tymczasem walka na miecze jest nie tylko osobliwie hałaśliwa, lecz także niezwykle dynamiczna. Jak połączyć te dwie dźwiękowe płaszczyzny, by uzyskać przekonujący efekt?

W jednym z wywiadów Burtt zdradza, że miecze świetlne fascynowały go odkąd zobaczył pierwszy szkic scenariusza i rysunki koncepcyjne. To było prawdziwe wyzwanie! Ostatecznie na znane wszystkim buczenie złożył się dźwięk silnika od projektora z uczelni, na której Burtt studiował, nałożony na brzęczenie kineskopu jego telewizora. Uzyskany w ten sposób dźwięk składał się z dwóch warstw: mechanicznej i „iskrzącej”, elektronicznej. Nagrany jednostajny szum zamieniono potem w dynamiczne odgłosy machając mikrofonem przed głośnikiem.



… i natury

Równie ochoczo co z audiosfery technicznej, Burtt czerpał także z przyrody. Pełen ciepła i życzliwości głos wookiego to alchemiczna mieszanina prawdziwych głosów przyrody zawierająca, według samego Burtta, przede wszystkim ryk niedźwiedzia z pewnym dodatkiem morsa, psa i lwa.

Na tym jednak nie koniec przyrodniczych inspiracji Burtta. Zaskakującymi głosami rodem z Animal Planet przemawiają też inni obcy, a nawet niektóre maszyny. Ludzie pustyni porozumiewają się w narzeczu utworzonym z oślich porykiwań, przemierzającym lodowe pustkowia tauntaunom głosu udzieliły wydry, charakterystyczny łoskot przelatującego TIE fightera uzyskano zaś spowalniając i modulując… ryk słonia.

Sprzedawanie dźwięków

Związek między dwoma opisywanymi tu rodzajami dźwiękowych mitologii – paletami dźwiękowymi urządzeń i korporacji oraz dźwiękowym uniwersum Gwiezdnych Wojen – jest głębszy niż by się to mogło na pierwszy rzut oka wydawać.

Jednym z genialnych odkryć Lucasa było docenienie zysków, jakie czerpać można nie dzięki sprzedaży biletów kinowych, lecz za pośrednictwem wszelkich możliwych gadżetów sygnowanych logo Star Wars i zawierających elementy przynależnej doń mitologii.

Gwiezdne Wojny sprzedają nie tylko historie (w postaci filmów, książek, komiksów), nie tylko poszczególnych bohaterów, przedmioty i miejsca  (w postaci figurek, koszulek), ale nawet te najdrobniejsze atomy fikcyjnego uniwersum, jakimi są fragmenty wizualnych i dźwiękowych estetyk. Zestawiając drobne lecz charakterystyczne elementy wizualne na uniwersum Star Wars można wystylizować np. papierowy kubek do napojów albo resoraki.

Podobnie, dzięki genialnej palecie dźwiękowej stworzonej przez Bena Burtta, dowolne urządzenie o konfigurowalnych dźwiękach może zostać wystylizowane na Gwiezdne Wojny. Dziesiątki fanów Windowsów 95 zamieniały standardowy dźwięk otwierania systemu na odgłos startu Sokoła Milenium, a w momencie krytycznego błędu systemu z ich głośników dobiegał głos Yody mówiącego „I sense much fear in you„. W ilu telefonach na świecie dźwięk powiadomienia o nowym SMSie zmieniony został na odgłos blastera albo miecza świetlnego?

Ale możliwości jest jeszcze więcej. Dźwięki pozwalają na dodanie do warstwy wizualnej dodatkowego „starwarsowego podtekstu”. Dowolna postać widoczna na ekranie (np. w reklamie) może „stać się Vaderem” przez samo podłożenie w tle chrapliwego oddechu (lub pierwszych taktów Marsza Imperialnego).

Jak naprawdę brzmi wszechświat

Fikcja nie tylko wyprzedza rzeczywistość. Często w oczywisty sposób ją przerasta. Każdy fan Star Wars spotkał się kiedyś zapewne z zarzutem jakiegoś skrupulanta, który z ironią zauważał, że „w kosmosie nie powinno być słychać żadnych wybuchów” (por. słynne hasło reklamowe Obcego: „in space no one can hear you scream”). Cóż – tym gorzej dla prawdziwego kosmosu.

Trzeba sobie powiedzieć, że prawdziwy podbój kosmosu w ogóle jest dźwiękowo dość mało spektakularny (co nie znaczy, że nie jest muzycznie piękny!) Od niedawna możemy się o tym przekonać dzięki uprzejmości NASA, która udostępniła w internecie wielgachny pakiet kosmicznych dźwięków.

Może kogoś z Was zainspirują do stworzenia jakiejś nowej, dźwiękowej mitologii?

Jedliście kiedyś ciasteczka Moreo? A może Big Maca smażonego w głębokim tłuszczu z sekretnego menu McDonald’s? Raczej nie, bo te potrawy to bohaterowie popularnych miejskich legend. Nic jednak nie jest przesądzone, bo w zakresie kulinariów nie ma fantazji tak szalonej, by ktoś w końcu nie spróbował jej zrealizować w rzeczywistości…

Kulinarne legendy miejskie nie kojarzą się zazwyczaj zbyt apetycznie. Mroczne podziemia wyobraźni zaludniają szczury, gołębie, zmutowane kurczaki o 6 nogach i Złowrogi Gluten. Kto z nas choć raz nie usłyszał historii o dziwnych, przerażających składnikach, jakie rzekomo do potraw dodaje McDonald’s / twoja ulubiona chińska restauracja / kebab pod Dworcem Centralnym?

Temu kulinarnemu piekłu towarzyszy jednak mniej znane mitologiczne niebo. Miejsce, w którym spełniają się najbardziej nawet fantastyczne marzenia smakoszy.

1. Ciasteczka Moreo

Moreo robią furorę wśród konsumentów. Niestety, tylko na Twitterze.

moreo-cookies

Moreo to spełniony sen każdego fana Oreo. Możesz mieć swoje ulubione ciasteczko z taką ilością kremu, jaka tylko ci się zamarzy. A to wszystko dzięki zastosowaniu rozwiązania od dawna sprawdzonego przez producentów nachosów i dipów.

Perwersyjny koncept narodził się w r. 2013 na portalu Reddit. Od tego czasu zdjęcie ciasteczek dla majsterkowiczów robi w internecie niezłą karierę.

2. Deep-fried Big Mac

„Jeśli coś jest DOBRE, będzie LEPSZE, jeśli zostanie usmażone w głębokim tłuszczu.” To stare amerykańskie przysłowie powtarzane jest we wstępie do każdej książki kucharskiej na Południu. W ten sposób można przyrządzić właściwie wszystko – mięso, ryby, warzywa, słodkości (hm… a jak właściwie robi się pączki i faworki?). W wielu południowych stanach na święto dziękczynienia podaje się nawet indyka upieczonego w całości w olbrzymiej frytownicy.

Było więc tylko kwestią czasu, aż ktoś zastosuje tę zasadę do swoich ulubionych przysmaków. Tak powstał Deep-fried Mars. Batonik Mars obtoczony w panierze i usmażony w głębokim tłuszczu. To nie legenda1.

DeepFriedMarsBar.jpg
fot. Christian Cable, CC BY https://www.flickr.com/photos/67287915@N00/1622353060/
Ale jest nią już historia o tym, że sam McDonald’s testuje prawdziwość Zasady Deep-fried w wybranych lokalizacjach. A jednak wizja Big Maca obtoczonego w bułce i w jajku a następnie usmażonego starannie w hektolitrach oleju była zbyt piękna, by długo pozostawała fikcją. Deep-fried Big Mac to fascynujący przykład kulinarnej partyzantki fanowskiej. Bloger z serwisu PeepMyEats.com zyskał swoje kilka minut sławy realizując to ostateczne, perwersyjne marzenie każdego fana fast foodów2.

3. Sekretne menu

A skoro już przy fast foodach jesteśmy, oddzielną grupę miejskich legend stanowią historie o „sekretnych menu” dostępnych w barach szybkiej obsługi tylko dla wtajemniczonych, po podaniu specjalnego hasła.

Niestety, w tym zakresie fantazja twórców większości legend rozczarowuje. Poza samą tajemnicą, która – jak powszechnie wiadomo – jest najlepszą przyprawą, sekretne menu zwykle nie otwiera żadnych nowych możliwości. W „tajnym zestawie” można zwykle znaleźć dwa razy większe hamburgery i frytki w 20 litrowych wiadrach. Czyli to samo, tylko więcej.

Najsłynniejszą chyba związaną z tym miejską legendą jest kanapka o malowniczej nazwie McGangBang, która składa się z połączonych McChickena i cheesburgera, a w dodatku kosztuje tylko dwa dolary. Czyli: to samo, więcej i jeszcze tanio. Ot takie tam perwersyjne fantazje miłośników mielonej wieprzowiny3…

Oczywiście, jak to zwykle w kapitalizmie bywa, fantazje stają się rzeczywistością, jeśli tylko można na nich zarobić. Jak donosi Marcin Wrona, prosto z Ameryki, tajne menu to nie żadna fikcja!

Menu In-N-Out’a jest banalnie proste. Zamawia się numer 1, 2 lub 3 – czyli double double, cheeseburgera albo hamburgera, każdy zestaw z fryteczkami i gazowanym. Ale sieć ma swoją tajemnicę. Tajemnicę dla prawdziwych znawców, koneserów tego cudu sztuki hamburgerowej. Tajne menu, którego pozycje przekazywane są jak najstarsze podania ludów pierwotnych jedynie drogą ustną. Otóż wtajemniczony może zamówić potrójnego potrójniaka albo nawet poczwórnego poczwórniaka! Jest też hamburger proteinowy, czyli wszystko tradycyjnie, tylko zamiast w bułę pakunek jest zawinięty w duże liście sałaty. Jest też hamburger po zwierzęcemu z mięsem przygotowywanym w sosie musztardowym.

Tak szczerze mówiąc, to tajemne menu można odnaleźć na stronie internetowej sieci pod hasłem „Nie takie znowu tajne menu”. Ale trzeba wiedzieć, czego szukać.4

Zasada Mieszanki Wedlowskiej

Kapitalizm nie opiera się dostarczaniu fantazji, lecz na wytwarzaniu i podtrzymywaniu struktur, w ramach których sami te fantazje produkujemy.
Za wszystkimi tymi fenomenami stoi jedna fascynująca antropologiczna zasada. Nazywa się Zasada Mieszanki Wedlowskiej. Odkrył ją i opisał w swojej rewelacyjnej książce Marcin Wicha:

Dawniej pod nazwą mieszanki wedlowskiej kupowano torebkę lub pudełko z dziewięcioma rodzajami cukierków. Każde polskie dziecko wiedziało, że najlepsze z nich są pierroty i bajeczne. […]

W 1991 roku fabryka przeszła w ręce zagranicznych inwestorów. Wkrótce jakiś geniusz z działu marketingu wpadł na oczywisty pomysł:

– Spójrzcie na wykres. Czego chcą ludzie? Pierrotów? Dajmy im pierroty. Mnóstwo pierrotów. A kawusie i rekordy – do zwolnienia.

Wkrótce wypuszczono na rynek batony „Pierrot”: półroczny przydział cukierków owinięty w jeden papierek. Potem pojawiła się mieszanka złożona z samych pierrotów, co w jakimś sensie podważało sens określenia „mieszanka” i zawieszało rachunek prawdopodobieństwa.

Teraz pierroty można było kupować na wagę. Choćby tonę5.

Związek między rynkiem, pragnieniami i fantazją jeszcze nigdy nie został ujęty tak jasno. Nawet sam Slavoj Zizek musi pochylić czoło przed Wichą.

I nie chodzi w tej obserwacji wcale o to, że kapitalizm opiera się na skutecznym spełnianiu pragnień. Ani nawet o to, że pragnienia te wywołuje, oferując jakieś konkretne produkty.

Chodzi o, że nawet mechanizmy, w ramach których nieskrępowana niczym wyobraźnia tworzy fantazmatyczne obrazy poddane są pewnym regułom. A reguły te kształtuje kultura, której kluczowym elementem jest obieg dóbr.

W jakimś sensie nauczeni jesteśmy pragnąć tylko więcej tego samego. Skoro Oreo nie są doskonałe. Rozwiązaniem będą Oreo, które są jeszcze bardziej Oreo. Skoro Big Mac ma swoje wady, potrzeba nam super-Big-Maca.

Kapitalizm nie opiera się dostarczaniu fantazji, lecz na wytwarzaniu i podtrzymywaniu struktur, w ramach których sami te fantazje produkujemy. Subwersywne na pozór legendy miejskie i fanowska partyzantka okazują się w tym świetle tylko trybikami w złożonej maszynie semiotycznej.

Trudno o wydarzenie bardziej jednoczące społeczeństwo niż konkurs na logo państwa, miasta czy regionu.

Jakikolwiek projekt zostanie zaproponowany, jest niemal pewne, że nie spodoba się nikomu poza artystą i zamawiającymi urzędnikami.

Polska na sprężynach

Kiedy w roku 2014 za przygotowanie logo i strategii marketingowej dla Polski zabrał się Wally Olins – jeden z najbardziej uznanych na świecie specjalistów w zakresie brandingu miejsc – zaproponowane przez niego logo-sprężynę zgodnie wyśmiali wszyscy. Jednym głosem przemówili nagle politycy przeciwnych opcji politycznych, ludzie mediów i kultury, a nawet zwykli obywatele, nie szczędzący projektowi uszczypliwych komentarzy w mediach społecznościowych i na internetowych forach.

olins

Prawicowi publicyści z portalu wPolityce.pl zgodnie z zasadą follow the money pytali, „kto robi biznes na nowym «symbolu narodowym»”? i zauważali, że „Polska już ma logo. Ale widocznie biały orzeł w koronie na czerwonym tle już się wszystkim przejadł, biało czerwony sztandar także nie jest powodem do dumy”1.

Nawet w Januszu Palikocie nagle obudził się żarliwy patriota: „Mamy tysiące bardzo znanych polskich artystów, niech oni zrobią projekt […] W ogóle za mało promujemy polską kulturę. To właśnie kultura buduje wizerunek wysoki kraju i pozwala na lepsze zarobki na każdej sprzedawanej usłudze, czy produkcie. Kiedy, to wreszcie zrozumiemy?”2.

Gatki Pągowskiego

Jeszcze mniej szczęścia miał Andrzej Pągowski, uznany grafik i twórca plakatów, któremu zlecono zaprojektowanie logo dla województwa pomorskiego. Jego propozycja nie spodobała się, poza twórcą i zamawiającymi, chyba nikomu. List otwarty z krytyką logo (i procedury jego wyłonienia) wystosowali koledzy artyści – wykładowcy gdańskiej ASP; zaprojektowany znak bezlitośnie krytykowali specjaliści od brandingu; internet momentalnie zalała fala przeróbek, z których największą popularność zdobyła ta porównująca dzieło Pągowskiego do… plam na bieliźnie.



Znów zabrzmiały te same co w przypadku Olinsa pytania: „czy to ładne?” – „po co nam to?” – „kto na tym zarobił?” „Polacy, będący w większości obojętni na otaczającą ich szpetotę, osobliwie ożywiają się, gdy zostaje im dana szansa podyskutowania o publicznych logotypach.” – zauważał na łamach „Polityki” Piotr Sarzyński3.

Hrabina radzi

Niezastąpiony Marcin Wicha twierdzi, że najlepszą lekcję projektowania odebrał od pewnej hrabiny. Nieco ironicznie, hrabina ta wydaje się wręcz ucieleśnieniem głosu ludu, który wybrzmiał w przywoływanej wyżej krytyce pomysłów Olinsa i Pągowskiego:

Gdzieś w Polsce, wśród łąk i mokradeł, toczyła swe wody leniwa rzeka. Było cicho, czysto, rzadkie gatunki ptaków brodziły w trawie, toteż działacze samorządowi postanowili zainwestować w turystykę i zamówili logo.

W ten sposób znalazłem się na najbardziej niezwykłej prezentacji w życiu. Salę wypełniał tłum wójtów. Na stołach leżały produkty kuchni regionalnej.

Projekty wysłaliśmy już wcześniej, pocztą. Teraz pokazaliśmy przezrocza. Wygłosiłem speech. Potem zapadła cisza. Wójtowie patrzyli po sobie, trącali się łokciami, szeptali coś pod nosem.

– Może pani hrabina by zechciała? – zaproponował któryś.

– Właśnie – podchwycili inni. – Pani hrabino, prosimy, niech pani hrabina coś powie.

[…]– Nic nie powiem – odparła. – Ja się nie znam, ja się nie interesuję. Ale ja to pokazałam mój monsz. Mój monsz, on jest Anglik. I mój monsz, Anglik, popaczył i powiedział: to jest fish. Riba. Riba to jest morze. Tutaj nie ma morze. Nie ma morze, nie ma riba, nie ma sens!

– Pani hrabino, ale to jest sum, w sensie, taka nasza ryba lądowa.

[…]– Panowie, ja was proszę, bez dyskusji – przerwała dziedziczka. – Sum to jest riba. Riba to jest sea. Tutaj nie ma sea. Nie ma sea, nie ma riba, nie ma sens.

– A ten drugi projekt, pani hrabino? Ten ze słoneczkiem?

– Ja się na tym nie znam, ja nie jestem designer – rzekła hrabina. – Ale ja to pokazałam mój monsz. On jest Anglik. I mój monsz, Anglik, on powiedział: sonce to jest sun. Sonce to jest plaż. Plaż to jest sea. Tutaj nie ma sea. Nie ma sea, nie ma sonce, nie ma sens.

– A ten latawiec?

– Co wy mnie tak pytacie? Ja się nie znam, ja się nie interesuję. Mówiłam, ja nie jestem designer… Ale ja to pokazała mój monsz. Mój monsz, Anglik, popaczył i powiedział: latawiec to jest plaż. Plaż to jest sea. Tutaj nie ma sea. Nie ma sea, nie ma sonce, nie ma sens.

– A piłka? Mnie się nawet podoba, taka kolorowa… – spróbował któryś wójt.

– Mój monsz, Anglik, powiedział: piłka to jest plaż. Plaż to jest sea. Tutaj nie ma sea. Nie ma sea, nie ma sonce, nie ma sens.

– A ten taki z niedźwiedziem?

– Mój monsz, Anglik, popaczył i powiedział: tutaj nie ma Rosja9.

Przybliżyć państwo

Tego rodzaju przedsięwzięcia dają okazję i do estetycznej aktywizacji społeczeństwa, i do zacieśnienia wspólnoty, i do kolektywnego ożywczego śmiechu, noszącego wszelkie znamiona  ludowego wyszydzania. Niewątpliwie więc powinno być ich jak najwięcej. Poza tymi wszystkimi zaletami spory o „narodowe logo” czy „markę dla Polski” rzucają nas w samo centrum niezwykle interesującej problematyki. Ci, którzy widzą konieczność ich tworzenia, dobrze rozumieją, że marka jest we współczesnym świecie instytucją kultury pośredniczącą pomiędzy bytami abstrakcyjnymi a codziennym doświadczeniem zwykłych ludzi.

Państwo narodowe zawsze potrzebowało symboli, praktyk czy wyobrażeń, które jego istnienie czyniłyby dostępnym dla zwykłych obywateli. Nie byłoby nowoczesnego państwa narodowego bez określonych narzędzi komunikacji. W swoim klasycznym studium Benedict Anderson zwraca uwagę na „zbieżność kapitalizmu i techniki drukarskiej z pierworodnym zróżnicowaniem języków umożliwiła powstanie nowej formy wspólnoty wyobrażonej, której morfologia wyznaczyła podstawy nowożytnego narodu”. W tym sensie „wspólnoty wyobrażone” opisywane przez Andersona są, jak zauważa Jurgen Habermas, rodzajem ludowej odpowiedzi, która musi towarzyszyć kształtowaniu się politycznych instytucji, by państwo narodowe miało szansę powstać4.

Im większa, bardziej abstrakcyjna i odleglejsze od jednostki i jej codziennych doświadczeń jest dana wspólnota, tym większa przestrzeń dla takiego „przybliżania” i tym znaczniejsza jego rola. Pod tym względem państwo nie różni się niczym od kościołów, wielkich korporacji, bractw, stowarzyszeń, rodzin czy niezliczonych innych form organizacji społecznej badanych przez antropologów, z których każda posiada własne narzędzia budowania tożsamości i przybliżania jednostkom tego, co odległe.

Zarazem jednak tożsamość nowoczesnego państwa narodowego (przynajmniej od czasu pokoju westfalskiego) zbudowana jest na idei wyjątkowości związanej z jego suwerennością oraz szeregiem monopoli (terytorialnym, na przemoc fizyczną, monopolami ekonomicznymi itp.). Państwo nie było po prostu jedną z instytucji wpływających na życie, lecz rościło sobie prawo do bycia instytucją fundamentalną. Ci, którzy dzisiaj protestują przeciwko zastępowaniu uświęconych symboli narodowych kodem zbudowanym w oparciu o repertuar symboliczny neoliberalnego kapitalizmu, odwołują się (w sposób świadomy lub nieświadomy) właśnie do owej idei wyjątkowości.

Obserwujemy więc spór między dawnymi, uświęconymi tradycją formami propagowania tożsamości narodowej a nowymi narzędziami zaczerpniętymi z dyskursu rynkowego. Z jednej strony znajdują się godło i flaga, kanon historii czy repertuar pieśni patriotycznych, ale też wszystkie rozproszone elementy polskiego „narodowego sensorium”5, na które składają się i zmitologizowane postaci, które uważamy za istotne, i smaki tradycyjnych potraw, i codzienne rytuały, które przyjmujemy za własne.

Z drugiej strony historycznej barykady znajdziemy nowe symbole, jak owe niefortunne loga, z trudem torujące sobie drogę do zbiorowej wyobraźni. Przede wszystkim jednak postmodernistyczny patriotyzm rynkowy budowany jest ze starych elementów poddawanych rynkowej reinterpretacji. Uznani bohaterowie przeżywają nowe przygody, dobrze znane smaki łączą się w oryginalne fuzje, tradycyjne rytuały mieszają się z rynkowymi praktykami. Wcale nie musimy głosować na logo, by stać się częścią postmodernistycznego patriotyzmu! Przefiltrowane przez dyskurs rynkowy narodowe sensorium dociera do nas ilekroć oglądamy polski film historyczny, odwiedzamy „staropolską” restaurację albo kupujemy patriotyczną kominiarkę na marsz 11 listopada6. Skutecznie odpierany u bram, dyskurs nowego kapitalizmu wkracza w nasze rozumienie patriotyzmu tylnymi drzwiami.

Wróg u bram?

Oczywiście nie znaczy to, że specjaliści od brandingu zaniechają prób frontalnego ataku.

„Zdaję sobie w pełni sprawę, że użycie w jednym zdaniu słów «marka» i «naród» doprowadza niektórych do szału”7 – pisał niedawno Simon Anholt, jeden z uznanych specjalistów of budowania narodowych marek.

W polskim „rankingu marek” (Brand Asset Valuator) na rok 2013 Polskę bez skrępowania porównywano w kategoriach rozpoznawalności z Rafaello i Frugo. Choć konserwatywną część opinii publicznej oburza czasem, że narodową historię i kulturę promuje się i sprzedaje jak wafelki, teoretycy brandingu już od dawna wykroczyli poza reklamowanie batoników. Wspomniany Simon Anholt pisze wprost o narodach jako markach, które przypisują swoim obywatelom, produktom i inicjatywom określone cechy. Kupujemy szwajcarski zegarek, traktując jego pochodzenie jako gwarancję jakości. Francję kojarzymy ze smakiem, Włochy – z elegancją, Niemcy – niezawodnością. Polska – jak zgodnie podkreślają eksperci – pozostaje wciąż marką w budowie. Co będzie komunikować swoim odbiorcom?

Wally Olins, twórca nieszczęsnej sprężyny, w ten sposób opowiadał o swych wysiłkach na rzecz marki dla Polski:

Koncept Creative Tension został szczegółowo przebadany i przeanalizowany przez media, instytucje publiczne i prywatne, przedstawicieli sztuki i wybitne osobistości, i to w odniesieniu do wielu obszarów aktywności Polski. I został powszechnie uznany za właściwą, prawdziwą i mocną podstawę do zbudowania marki narodowej. Tak więc Polska ma ideę przewodnią marki. Co więcej Polska ma ludzi, wiedzę i umiejętności, żeby stworzyć swoją markę. Wszystko czego teraz potrzebuje to wola i zaangażowanie8.

Może i tak… A może, jak by powiedział mąż Hrabiny: nie ma zegarki, nie ma sprężyna, nie ma sens.

Wspólne upamiętnianie ofiar katastrofy smoleńskiej i powstania warszawskiego ma sens! A nawet więcej: służy do produkcji sensu. Na naszych oczach dokonuje się właśnie próba podniesienia katastrofy smoleńskiej do rangi wydarzenia historycznego. Tego typu zabiegi wymagają zgromadzenia olbrzymiej energii.

Dlatego zdarzenia, które w ostatnich dniach śledzić możemy z przerażeniem/dumą/zażenowaniem/zachwytem to po prostu kolejna odsłona prastarego zjawiska wampiryzmu pamięciowego w ramach którego dla „uhistorycznienia” jednego wydarzenia korzystamy z mocy zgromadzonej przez inne. Niezależnie od tego, czy chcemy ten proces wspomóc, czy go zwalczyć, żeby działać rozsądnie, musimy najpierw zrozumieć, z czym w zasadzie mamy do czynienia.

Nietrafione posłowie

Bez zrozumienia mechanizmów pamięci rządzących dziś recepcją powstania warszawskiego nie sposób pojąć ani fenomenu żołnierzy wyklętych, ani katastrofy smoleńskiej, ani nawet ostatnich zwrotów w sprawie Jedwabnego.
Kiedy kilka tygodni temu pisałem króciutkie posłowie do książki Powstanie umarłych. Historia pamięci 1944-2014 (ukaże się w przyszłym tygodniu nakładem Wydawnictwa Krytyki Politycznej), miałem smutne poczucie nietrafienia w czas. Wydawało mi się, że powstanie nikogo już dziś nie zadziwi, że na dobre oswoiliśmy się z jego kulturowym i politycznym funkcjonowaniem, że dziś naprawdę ważna książka o pamięci powinna raczej dotyczyć żołnierzy wyklętych…

Nie minęło wiele czasu nim zrozumiałem, jak bardzo się pomyliłem. Zapewne nie jedyny raz w całej tej książce, z pewnością jednak jest to pomyłka przynosząca ulgę. Bez zrozumienia mechanizmów pamięci rządzących dziś recepcją powstania warszawskiego nie sposób pojąć ani fenomenu żołnierzy wyklętych, ani katastrofy smoleńskiej, ani nawet ostatnich zwrotów w sprawie Jedwabnego.

Powstanie warszawskie wciąż pozostaje centralnym węzłem polskiego dyskursu pamięci. Warto o nim czytać i pisać. Warto o nim myśleć i dyskutować. Warto też – niezależnie od tego, po której stronie politycznej barykady lokują się nasze sympatie – podejmować próby rzetelnego zrozumienia i opisania tego, co się właściwie dzieje.

A dzieje się historia!

Jak przejść do historii?

Anne-Louis_Girodet-Trioson_001

Najkrócej rzecz ujmując: jesteśmy właśnie świadkami próby uczynienia katastrofy smoleńskiej wydarzeniem historycznym.

Jeżeli nie pracujecie w kancelarii premiera (albo w centrali jednej z największych światowych marek) pewnie nigdy nie zastanawialiście się, jak dokonać czegoś podobnego… Jak sprawić, by jakieś wydarzenie stało się historycznym? Nie wystarczy po prostu, by należało do przeszłości. Wszak większość z tego, co się wydarzyło, uznajemy jako wspólnota za niewarte upamiętniania. Między przeszłością a historycznością istnieje rodzaj niewidzialnej bariery, którą pokonują tylko nieliczne wydarzenia, fakty czy postaci.

Niełatwo stać się historią. Dla znacznej większości maszerujących w dziejowym pochodzie śmierć oznacza zapomnienie. Tylko dla nielicznych otworzą się podwoje wieczystej pamięci. W tym sensie dobrym ujęciem problemu wydaje się malarski i literacki motyw wstępowania w niebiosa poległych wodzów, mężów stanu czy nawet szeregowych żołnierzy (np. Apoteoza Waszyngtona Brumidiego, Apoteoza żołnierzy wojen napoleońskich Anne-Louis Girodet de Roussy-Trioson [na ilustracji, Domena Publiczna] czy… Pieśń o żołnierzach z Westerplatte Gałczyńskiego).

Co decyduje o tym, kto zasłuży na wieczne życie w kronikach i podręcznikach historii? Wiadomo nie od dziś: osobiste zasługi, ale też polityka, sztuka, a czasem łut szczęścia. Ale czy wiadomo, jaki właściwie mechanizm odpowiada za pamięciową apoteozę?

W momentach takich jak spór o „apel smoleński” pytanie to narzuca się ze szczególną siłą. A semiotyka kultury przynosi na nie odpowiedź.

Od analogii do pamięciowego wampiryzmu

logika analogii posunięta poza pewne granice zmienia się w rodzaj pamięciowego wampiryzmu
Kanon historyczny ma paradoksalny charakter. Jest zarazem zamknięty – swą moc buduje na (iluzji) trwałości i oddzielenia od teraźniejszości; jak i otwarty – wciąż ulega zmianom, lecz zmiany te, poza radykalnymi przypadkami rewolucji czy upadków imperium, mają zwykle charakter zbyt powolny, byśmy je dostrzegali.

„Nowe” wydarzenia i postaci historyczne (nie tylko te, które „dopiero się wydarzyły”, lecz także te, które – z różnych powodów – odgrzebujemy w zamierzchłej przeszłości), by stworzyć sobie miejsce w kanonie, muszą umiejętnie wpisać się w jego strukturę. Dokonują tego „pasożytując” na wydarzeniach „starych”, których historyczności i wagi nikt nie kwestionuje.

Na najbardziej oczywistym poziomie dokonuje się to za sprawą historycznych analogii. Mówimy: wydarzenie X jest jak wydarzenie Y, licząc, że w ten sposób pewne cechy (w tym sama „historyczność”) przeniosą się ze „starego” na „nowe”.

Na przykład: „Katastrofa smoleńska jest jak mord katyński”. Za podstawę analogii służy zbieżność miejsca czy inteligencka tożsamość ofiar, w miarę rozwijania porównania, jego logika podpowiada nam jednak kolejne elementy, które możemy przyjąć lub odrzucić: np. rosyjskie/radzieckie sprawstwo, celowość mordu, a przede wszystkim – ukrywanie prawdy, o którą trzeba walczyć. W ten sposób ci, którzy budują historyczny wymiar tragedii, mogą korzystać z gotowego repertuaru wyobrażeń, form pamięci, a nawet całych modeli świata (np. walczący o pamięć vs. „oni”, którym zależy na ukryciu prawdy).

Oczywiście Katyń nie jest dla Smoleńska jedyną analogią. Jak widzimy w ostatnich dniach, miejsce drugiego członu porównania może zając np. powstanie warszawskie, dostarczając innego (lecz w wielu punktach zbieżnego) ciągu skojarzeń: heroiczna walka – wieloletnie zakłamanie – odzyskiwanie pamięci – wyniesienie do rangi symbolu.

Ważne, by nie zapomnieć, że nie jest to, w żadnym razie, mechanizm wynaleziony specjalnie na potrzeby katastrofy smoleńskiej! Od zawsze do opowiadania o tym, co nowe, używamy z konieczności starych form z zastanego repertuaru znaków. W tym sensie „nowe” i „stare” warunkują się wzajemnie, umożliwiając ciągłość procesu komunikacji i zapewniając jego zrozumiałość1.

Ale logika analogii posunięta poza pewne granice zmienia się w rodzaj pamięciowego wampiryzmu, w ramach którego „nowe” wydarzenie wysysa ze „starego” siły witalne, przejmując (czy wręcz kradnąc) charakterystyczne dla niego formy pamięci, przejmując jego święta czy nawet pomniki.

I znów: niezależnie od tego, czy podoba nam się to, co obserwujemy w ramach przygotowań do kolejnej rocznicy powstania, czy nie, ważne, byśmy uświadomili sobie, że nie jest to w żadnym wypadku sytuacja bezprecedensowa. Tego rodzaju przykłady „pamięciowego wampiryzmu”, choćby tylko w odniesieniu do powstania, można bez trudu znaleźć w przeszłości.

Precedensy

Każdego, komu wydaje się, że uwikłanie powstania w bieżącą walkę polityczną to wynalazek ostatniej dekady, należałoby wsadzić w wehikuł czasu i wysłać gdzieś na początek lat 1980-tych. Albo przynajmniej zabrać do archiwum IPN, gdzie zachowała się przebogata dokumentacja uroczystości rocznicowych z tamtych lat. Pamięciowy wampiryzm kwitł wtedy w najlepsze w atmosferze wiecu, strajku, a czasem wręcz festynu.

Na początku lat 1980 1 sierpnia mówiono głównie o… ofiarach Katynia. Zgodnie z logiką analogii mord katyński i powstanie warszawskie stawały się niemal tożsame jako dwa przykłady walki o polskość przeciw komunistom (szczególnie podkreślano bowiem fakt nieudzielenia powstaniu pomocy przez Armię Czerwoną).

Zarazem poprzez te dwa wydarzenia i w ich perspektywie dokonywało się przywoływanie wszelkich innych faktów historycznych. Wojna polsko-bolszewicka stawała się w pamięci opozycyjnej prefiguracją powstania, mord katyński jawił się zaś jako zemsta za zwycięstwo w 1920 roku. Z kolei terror stalinowski to powtórzenie Katynia, które ze szczególnym okrucieństwem dotyka bohaterów powstania. Podobne przykłady symbolicznych powiązań można by mnożyć.

Rok 1984

Ale to jeszcze nic w porównaniu ze spleceniem powstania i bieżącej walki politycznej, jakie odnaleźć można w kolejnych latach. Na przykład w roku 1984, mimo okrągłej, czterdziestej rocznicy można odnieść wrażenie, że to wcale nie powstanie było najważniejszym przedmiotem zainteresowania zgromadzonych 1 sierpnia na cmentarzu powązkowskim.

Poniżej fragment z Powstania umarłych przedstawiający te uroczystości:



Tradycyjne formy przeżywania żałoby zostały całkowicie podporządkowane środkom wyrazu zaczerpniętym ze strajku czy wiecu. Czyjej właściwie pamięci poświęcono zapalone wokół pomnika Gloria Victis znicze? Data i miejsce sugerują powstańców, na drzewach zawieszono jednak plakaty przywołujące pamięć ofiar Katynia, obok zaś umieszczono polską flagę z napisem „Solidarność 1982”. Wydaje się, że dawne i współczesne wydarzenia składające się na historię walki o wolność i niepodległość złączyły się w tym niezwykłym święcie opozycyjnej pamięci w jedną, nierozdzielną całość.

Ludzi na cmentarzu wciąż przybywało. Jakiś ksiądz zaintonował litanię „za Lecha Wałęsę, «Solidarność», poległych w okresie stanu wojennego, więzionych za przekonania, pomordowanych w obozach sowieckich, za wolną ojczyznę”. Obecna na cmentarzu Anna Walentynowicz na prośbę zebranych zabrała głos: „Módlmy się za «Solidarność», wolną Polskę oraz tych młodych ludzi z Grodziska, których nie objęła amnestia”2. Atmosfera coraz bardziej przypominała wiec. Raz po raz w tłumie wznoszono okrzyki „Niech żyje Lech Wałęsa!” oraz „Solidarność walczy!”. Był także program artystyczny. Śpiewano pieśni religijne i patriotyczne. Przy grobie harcmistrza Aleksandra Kamińskiego występował zespół muzyczny, „prezentując piosenki partyzanckie i harcerskie oraz deklamując wiersze”3.

Mogłoby się zdawać, że w ferworze bieżącej walki politycznej pamięć spoczywających na działce „Zośki” ofiar powstania całkiem straciła na znaczeniu. Zrozumienie fenomenu rocznicowych manifestacji pod pomnikiem Gloria Victis wymaga jednak odkrycia, że cała walka z systemem ufundowana była na pamięci. Mord katyński i powstanie warszawskie nie zostały wyparte ze zbiorowej wyobraźni przez etos opozycyjny, lecz – przeciwnie – poprzez ten etos istniały w wyobraźni. Stworzyły go i w niego się przemieniły. W ramach wyobraźni kształtowanej przez obowiązek pamięci walcząca „Solidarność” okazuje się zatem tożsama z powstańcami warszawskimi, a ofiary represji stanu wojennego stają się – w sensie symbolicznym – nowymi ofiarami Katynia.

W sposób wyjątkowo wymowny ilustruje to biało-czerwona szarfa przejęta podczas jednej z takich uroczystości przez funkcjonariuszy bezpieki. Napis na niej głosił: „Jeśli my o nich zapomnimy, Bóg o nas zapomni”. Można zastanawiać się, kim są owi „oni”, o których mamy pamiętać. Być może autorom chodziło o więzionych kolegów, być może o ofiary Katynia czy powstania warszawskiego. Sądzę jednak, że postawienie takiego pytania całkowicie rozmija się z istotą zagadnienia! Pamięć jako wartość etyczna nie domaga się podziału na konkretne wydarzenia, lecz – przeciwnie – ogarnia i łączy różne epoki, scalając je w jedną, pełną sensu opowieść.

okładka_powstanie umarłych

To dopiero początek historii!

Przywołane przykłady pokazują wyraźnie, że powstanie warszawskie stanowi od wielu lat kluczowe „miejsce mocy” czy „generator sensu”, z którego zaczerpnąć próbują przeróżne ruchy społeczne, wspólnoty czy partie polityczne.

Ważne, by pamiętać, że nie jest to moc neutralna. Lata marginalizacji, zafałszowań czy wręcz skazania na niepamięć sprawiają, że pamięć powstania warszawskiego jest bardzo silnie nacechowana antysystemowo – skierowana przeciwko jakimś „obcym”, którzy naszą tożsamość próbują zniszczyć, zafałszować, podporządkować obcej ideologii (brzmi znajomo?)…

Powstanie ma oczywiście także silny potencjał jednoczący. Może być równie dobrze wtłoczone w ramy opowieści o młodości, heroizmie, przywiązaniu do wartości… Zawsze pozostanie jednak obciążone brzemieniem klątwy związanej z nieopłakanymi zmarłymi.

O tym wszystkim opowiada Powstanie umarłych, do którego lektury serdecznie zapraszam!

Byłem na Smoleńsku. Jestem o jakieś 90 minut starszy. Choć na sali kinowej wydawało mi się, że upłynęły wieki. Pory roku przychodziły i przemijały, wysychały oceany, góry wypiętrzały się i upadały, a ja wciąż nie rozumiałem, o co chodzi. Podobne wrażenie, jeśli dobrze czytam pozawerbalne sygnały, mieli także widoczni na ekranie bohaterowie.

Ale o co chodzi?

Nie jestem ekspertem od filmu ani nawet szczególnie zapalonym kinomanem, więc może ten rekord dałoby się wyrównać, ale jak dotychczas Smoleńsk to najsłabszy film jaki w życiu widziałem.

O słabych filmach można jednak pisać równie dobrze, jak o tych najlepszych. A może nawet lepiej, bo doznania etyczne i estetyczne nie przesłaniają nam samej filmowej materii i jej struktury.Trzeba tylko znaleźć do nich jakiś klucz.

Długo nie mogłem odkryć wytrychu, którym można by otworzyć dzieło Krauzego. Jacyś ludzie rozmawiają, jeżdżą samochodami, piją drinki w barach i dyskotekach. Ale po co to wszystko? Do czego służy?

Aż przypomniałem sobie, że gdzieś już o tym czytałem…

Czym jest pornografia

Umberto Eco, Jak rozpoznać film pornograficzny z tomu Zapiski na pudełku od zapałek:

W filmach pornograficznych roi się od postaci, które wsiadają do samochodu i przemierzają całe kilometry, od par, które tracą niewiarygodnie dużo czasu na zameldowanie się w hotelu, panów, którzy marnują cenne minuty w windzie, zamiast od razu udać się do pokoju […].

Powody tego stanu rzeczy są oczywiste. Film, w którym Gilberto gwałciłby bez wytchnienia Gilbertę od przodu, tyłu i z boku, byłby nie do wytrzymania. Fizycznie dla aktorów i finansowo dla producenta. Przekraczałby też wytrzymałość psychiczną – widza, aby bowiem doszło do naruszenia obyczaju, w tle musi toczyć się zwyczajne życie. Przedstawienie zwyczajnego życia to dla każdego artysty jedno z najtrudniejszych zadań, natomiast ukazanie zboczenia, zbrodni, gwałtu, tortury jest bez porównania łatwiejsze. […]

Jeszcze raz od początku. Wchodzisz do kina. Jeśli bohaterowie więcej czasu, niż pragnąłbyś, poświęcają na pokonywanie odległości dzielącej A od B, oznacza to, że oglądasz film pornograficzny.

Do czego to służy?

Definicja Eco jest przewrotna, bo pokazuje nam, że choć w (dosłownie rozumianej) pornografii chodzi – oczywiście – o seks, to żeby rozpoznać ją jako gatunek, musimy przyjrzeć się właśnie wszystkiemu, co seksem nie jest.

W pornografii wszystko, co nie jest spółkowaniem, pozbawione jest wartości, służy jedynie wypełnieniu przerw między kolejnymi aktami seksualnymi mającymi rozładować energię libidalną. Samo spółkowanie pokazane jest z kolei w sposób dosłowny, bez żadnych zawoalowań, metafor, chwytów artystycznych – i tylko ono tak naprawdę liczy się w filmie.

Jeżeli tę samą logikę spróbujemy zastosować do Smoleńska, zobaczymy bez trudu, że jest to dosłowny odpowiednik pornografii w świecie filmów teoriospiskowych.

Cały film służy temu, by w sposób jak najbardziej dosłowny i niepozostawiający miejsca na interpretację pokazać świat, w którym Lecha Kaczyńskiego i towarzyszących mu pasażerów TU-154 zamordowali Rosjanie, którzy potem – przy wydatnej współpracy agentów i „pożytecznych idiotów” – utrzymują Polaków w kłamstwie.

Odpowiednikiem aktu seksualnego są więc na ekranie i wybuch, i wykrzywione w nienawiści twarze przeciwników, i mroczna postać rosyjskiego agenta (Jerzy Zelnik) dyktującego wypowiedzi dziennikarzom, zastraszającego świadków, a w razie potrzeby nawet mordującego ich.

Dosłowności jest jednak w filmie jeszcze więcej. Manifestuje się ona w scenariuszu pozbawionym jakichkolwiek wątków pobocznych, dialogach, którym brakuje choćby odrobiny głębi, płaskich, papierowych postaciach. Nawet sposób kręcenia i wystrój wnętrz jest w jakiś niepokojący sposób pornograficzny. W jednej ze scen za wdową po mocno związanym z NATO generale widzimy półkę, na której ustawione są w równym rządku model F16, flaga USA i srebrny krzyż – jakby wszystko trzeba było widzowi napisać wielkimi literami.

Utopieni w dosłowności

Kto przeczytał streszczenie akcji filmu albo zobaczył jego trailer, pomyślał pewnie od razu o Człowieku z marmuru i Człowieku z żelaza Andrzeja Wajdy czy JFK Olivera Stone’a. To właśnie zestawienie z tymi filmami, do których opowieść Krauzego wydaje się nawiązywać tak mocno, pokazuje najdobitniej, że mamy do czynienia z pornografią.

Bohaterom Wajdy chcemy i możemy towarzyszyć w ich drodze, bo historyczne wydarzenia i mocne tezy są tylko tłem dla ich ludzkich zmagań. Nawet Krystyna Janda nie zagrałaby dobrze, gdyby zupełnie nie miała co grać.

Najważniejsza scena JFK to ta, w której prokurator Garrison (Kevin Costner) kłóci się z żoną. Grana przez Beatę Fido dziennikarka TVM-SAT (znów pornograficzna dosłowność) niby ma jakiegoś partnera, niby nawet się z nim kłóci (a w jednej scenie nawet uprawiają seks), ale ich spotkania nie służą budowaniu żadnej relacji, dzięki której widz mógłby tych bohaterów pokochać, znienawidzić albo przynajmniej zrozumieć.

Można nie zgadzać się z wizją Stone’a, w której proste odpowiedzi zwykle okazują się fałszywe, a za wszystkim stoi ukryte (spiskowe) dno. Ale nawet wtedy z oglądania filmu czerpać można satysfakcję związaną z obserwowaniem rozwoju postaci, budowania świata, kształtowania opowieści…

Tymczasem choć na pozór Smoleńsk składa się z tych samych elementów (jest tropiciel, rozmowy z informatorami, wszechobecna zmowa milczenia), u Krauzego na ekranie liczą się tylko te sceny, w których możemy pławić się w dosłowności. Wszystko inne zostało zaniedbane, potraktowane po macoszemu, zepchnięte do roli wypełniacza.

Zasługujemy na więcej

A szkoda. Bo i same wydarzenia z 10 kwietnia i zbudowane w oparciu o nie skonfliktowane mitologie zasługują na dobry film.

Niestety, po obejrzeniu Smoleńska nikt nie zmieni zdania, nikt nie wyjdzie z kina z czymkolwiek innym niż niesmak lub tania satysfakcja (albo jedno i drugie).

Ten film nie zmieni świata, bo pornografia jest bezpłodna.
